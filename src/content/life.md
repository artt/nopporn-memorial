---
title: ประวัติโดยสังเขป
---
คุณนพพร สุวรรณิก เกิดเมื่อวันที่ 30 กรกฎาคม พ.ศ. 2494 ที่กรุงเทพมหานคร เป็นบุตรคนที่ 3 ของศาสตราจารย์ เกียรติคุณ นายแพทย์ ร่มไทร สุวรรณิก และนางกำนล สุวรรณิก มีพี่น้องรวมทั้งหมด 4 คน ได้แก่ นายวิเชฏฐ์ สุวรรณิก (ถึงแก่กรรม) นางเนาวนิจ บุณยเกตุ และนายจักรพันธุ์ สุวรรณิก

ในวัยเยาว์ คุณนพพรเข้าศึกษาในระดับประถมศึกษาที่โรงเรียนกรุงเทพคริสเตียนวิทยาลัย และระดับมัธยมศึกษาตอนปลายที่โรงเรียนเตรียมอุดมศึกษา จากนั้น ได้ไปศึกษาต่อในระดับปริญญาตรีด้านวิศวกรรมศาสตร์ สาขาวิศวกรรมเครื่องกลที่ North Carolina State University เมือง Raleigh สหรัฐอเมริกา

ในด้านการทำงาน คุณนพพร สุวรรณิก เป็นวิศวกรและนักธุรกิจที่ประสบความสำเร็จ โดยเริ่มต้นจากการเข้าทำงานเป็นวิศวกรที่บริษัท PAE (Thailand) ได้รับใบอนุญาตประกอบวิชาชีพวิศวกรรมควบคุมประเภทสามัญวิศวกร สาขาวิศวกรรมเครื่องกล สภาวิศวกร โดยเป็นหนึ่งในวิศวกรไทยคนแรก ๆ ที่ได้บุกเบิกการขุดเจาะแหล่งน้ำมันที่อำเภอลานกระบือ จังหวัดกำแพงเพชร นอกจากงานด้านวิศวกรโดยตรงแล้ว คุณนพพรยังได้มีส่วนสำคัญในการวิจัยและผลิตเครื่องผสมเกลือกับไอโอดีนและเหล็ก เพื่อรักษาโรคคอพอกและโรคเอ๋อในท้องถิ่นทุรกันดารในโครงการของศาสตราจารย์เกียรติคุณ นายแพทย์ร่มไทร สุวรรณิก จนเกิดผลสำเร็จได้รับรางวัลที่ 1 สิ่งประดิษฐ์ดีเด่นของสภาวิจัยแห่งชาติ และด้วยความรู้ความสามารถอันเป็นที่ไว้วางใจในวงการวิศวกรรม คุณนพพรจึงได้รับตำแหน่งเป็นที่ปรึกษารัฐมนตรีว่าการกระทรวงคมนาคม ในสมัยของ ดร.วิชิต สุรพงษ์ชัย

นอกจากนี้ คุณนพพรยังมีประสบการณ์การทำงานโดยดำรงตำแหน่งเป็นกรรมการผู้จัดการของบริษัท Cagiva Motors (Asia-Pacific) และเป็นประธานเจ้าหน้าที่บริหารของบริษัท Thai Electronic Commerce Services (TECS) ซึ่งเป็นผู้นำด้านเทคโนโลยี National Electronic Data Interchange รายแรก ๆ ของประเทศไทย ก่อนที่จะเป็นผู้ถือหุ้นและดำรงตำแหน่งเป็นประธานกรรมการของบริษัท General Electronic Commerce Services (GECS) ซึ่งเป็นธุรกิจที่ให้บริการด้าน B2B e-Commerce ให้กับบริษัทและองค์กรชั้นนำต่าง ๆ ในเมืองไทย เพื่อเป็นส่วนหนึ่งในการขับเคลื่อนเศรษฐกิจของประเทศ เป็นต้นมาจวบจนวาระสุดท้ายของชีวิต

คุณนพพรเป็นผู้ที่มีอัธยาศัยดีเลิศ เป็นคนสนุกสนาน มีความเอื้อเฟื้อเผื่อแผ่กับทุกคนที่อยู่รอบข้าง มีความรู้ ความสามารถรอบด้าน ทั้งในด้านวิศวกรรม การออกแบบ การบริหารธุรกิจและการเงิน ความรู้รอบตัวต่าง ๆ ไปจนถึงความรู้และความชื่นชอบในรถยนต์คลาสสิค ทักษะด้านดนตรีและศิลปะ โดยเฉพาะการร้องเพลง การเล่นเปียโนและกีตาร์ และทักษะการสื่อสารที่มีความสามารถในการอธิบายเรื่องยากให้เป็นเรื่องที่เข้าใจได้ง่าย และความสามารถในการเจรจาเพื่อยุติความขัดแย้ง คุณนพพรจึงเป็นที่รักและนับถืออย่างกว้างขวาง

ในด้านชีวิตส่วนตัว คุณนพพร สุวรรณิก ได้สมรสกับ นางสาวสุพัตรา กัลยาพิเชษฐ์ มีบุตรร่วมกัน 1 คน คือ นายสุพริศร์ สุวรรณิก

คุณนพพรมีความรักและกตัญญูกตเวทีต่อบิดา มารดา โดยทำหน้าที่บุตรได้อย่างยอดเยี่ยม ขณะเดียวกัน คุณนพพรก็ทำหน้าที่เป็นสามีและพ่อที่ประเสริฐต่อภรรยาและบุตรเช่นเดียวกัน กล่าวได้ว่า คุณนพพรถือเป็น family man ตัวจริง เพราะทุ่มเทและให้ความสำคัญกับครอบครัวเป็นอันดับหนึ่งเสมอ และยังเป็นที่กล่าวขานในบรรดาเพื่อนฝูงและคนรู้จักว่า คุณนพพรเป็นคุณพ่อตัวอย่างที่ดูแลและรักลูกสุดหัวใจอย่างปราศจากเงื่อนไข

ในฐานะกัลยาณมิตร คุณนพพรเปรียบเสมือนร่มไม้ใหญ่ อันเป็นที่พึ่ง และเป็นศูนย์รวมใจของเพื่อน ๆ โดยมีเพื่อนฝูงมากมายในทุกสาขาอาชีพ เป็นที่ปรึกษาที่ดีเลิศของเพื่อนฝูงและคนในครอบครัว เพราะไม่ว่าใครมีปัญหา คุณนพพรมักจะให้ความช่วยเหลือและให้คำปรึกษาที่ทำให้ทุกคนเห็นทางออก และได้รับความสบายใจเสมอ จึงทำให้เป็นที่รักของทุกคน

คุณนพพรมีสุขภาพกายและใจที่แข็งแรงตลอดมา จนกระทั่งอายุ 70 ปีเริ่มเป็นโรคไตวายเรื้อรังระยะสุดท้าย ทำให้ต้องเข้าออกโรงพยาบาลอยู่บ่อยครั้ง ทั้งนี้ คุณนพพรได้รับการรักษาและดูแลเป็นอย่างดีจากคณะแพทย์โรงพยาบาลรามาธิบดีและโรงพยาบาลวิชัยยุทธ ทว่า เมื่อวันที่ 21 กรกฎาคม 2567 คุณนพพรเกิดอาการโรคหลอดเลือดหัวใจกำเริบ และได้จากไปอย่างสงบเมื่อวันที่ 24 กรกฎาคม 2567 ณ โรงพยาบาลวิชัยยุทธ รวมสิริอายุ 72 ปี 11 เดือน 24 วัน
