---
title: รักและอาลัย “น้องต้อม”
---


พี่ได้มาอาศัยอยู่กับคุณน้าร่มไทรและคุณน้ากำนล สุวรรณิก ตั้งแต่อยู่เตรียมอุดมฯ ปีที่ 2 ตอนนั้นน้องต้อมยังเล็กมาก อายุประมาณ 2 ขวบเศษ น่ารักมาก ตาโตคม โตขึ้นเป็นหนุ่มรูปร่างสูงใหญ่

เมื่อพี่เข้าจุฬาฯ น้องต้อมก็เริ่มเข้าเรียนที่โรงเรียนกรุงเทพคริสเตียน ถ.ประมวญ วันไหนที่คุณน้าหมอมีธุระหรือติดประชุม พี่ก็จะนั่งรถเมล์จากจุฬาฯ ไปรับน้องต้อมที่โรงเรียน และถือกระเป๋าจูงน้องไปขึ้นรถเมล์ที่เจริญกรุง ตอนเย็นรถเมล์จะแน่นมาก พอเราขึ้นประตูท้ายรถก็จะมีผู้ใจดีช่วยถือกระเป๋าให้ เมื่อมีคนขึ้นรถมากขึ้น กระเป๋ารถก็จะบอกให้เราเดินชิดไปข้างหน้าเรื่อย ๆ จนถึงประตูหน้า พอถึงศาลาเฉลิมกรุงจึงต้องลงจากรถ ไม่สามารถเอากระเป๋าที่อยู่ท้ายรถได้ เลยจูงน้องเดินกลับบ้าน ซึ่งอยู่ใกล้ ๆ แถวนั้น ผลคือต้องซื้อกระเป๋าใหม่และพี่ต้องมาคัดลอกวิชาที่หายไป ตั้งแต่นั้นมาน้องต้อมก็ไม่ยอมให้ใครช่วยถือกระเป๋าให้อีกเลย

ต่อมาเราก็ย้ายไปอยู่ที่บ้านสะพานควาย ซอยพงศ์ศรีจันทร์ 1 (ซอยอินทามระ 3) พอวันหยุดเสาร์-อาทิตย์ จะพากันไปซื้อต้นไม้ดอกไม้ที่ท้องสนามหลวง นั่งกันเต็มคันรถไปกันหมดทุกคน มีคุณน้าหมอเป็นคนขับรถให้ เมื่อซื้อต้นไม้เสร็จกลับบ้านก็จะช่วยกันขนต้นไม้ดอกไม้เพื่อปลูกที่สนามหน้าบ้าน ปรากฏว่าน้องต้อมไม่ได้นั่งรถกลับมาบ้านด้วย ทุกคนตกใจมาก เลยต้องรีบกลับไปรับที่สนามหลวง พอไปถึงก็โล่งใจ ด้วยความฉลาดและมีสติของเด็กแค่ 4-5 ขวบ ได้เดินไปหาตำรวจรอคุณพ่อคุณแม่อยู่ที่เดิม ไม่วิ่งกระเจิดกระเจิงร้องไห้รอบสนามหลวง จึงได้รับการชมเชยเป็นอย่างมาก

น้องต้อมบอกคุณพ่อว่าโตขึ้นจะเป็นหมอ แต่พอเห็นเลือดแล้วจะเป็นลม เลยเปลี่ยนเป็นทหารเพื่อจะได้มีดาวเต็มบ่า เหรียญตราเต็มอก แต่อาจเป็นชะตาชีวิตที่น้องต้อมจะเป็นผู้ลิขิตเอง เมื่อจบเตรียมอุดมฯ คุณพ่อ คุณแม่ ก็ส่งไปเรียนต่อที่อเมริกาจนจบเป็นวิศวกร พี่ก็ดีใจมาก เพราะวิศวกรก็เรียนยากพอ ๆ กันกับแพทย์

เมื่อกลับมาเมืองไทย น้องต้อมไม่ได้รับราชการ แต่ไปทำงานภาคเอกชนกับบริษัท PAE (Thailand) และเติบโตเรื่อยมาจนมาทำธุรกิจทางด้านเทคโนโลยีสื่อสาร เป็นผู้ถือหุ้นและดำรงตำแหน่งเป็นประธานกรรมการของบริษัท GECS โดยน้องต้อมตั้งใจและรักงานที่ทำมาก แม้ตอนหลังเริ่มเจ็บป่วย ก็ยังอุตส่าห์ไปประชุมงานไม่ขาดหาย

น้องต้อมเป็นคนใจดี มีเมตตา สุภาพ ไม่พูดเสียงดัง และให้เกียรติผู้อื่นเสมอ รักครอบครัวมาก ชอบเล่นและหยอกล้อกับเด็ก ๆ ด้วยความรักและเอ็นดู และก็หัวเราะอารมณ์ดี น้องต้อมมีพรสวรรค์ในทางดนตรี สามารถเล่นเปียโนและกีตาร์ได้ดี โดยที่ไม่เคยเรียนใด ๆ มาก่อน พอจับกีตาร์ขึ้นมาก็เล่นและร้องเพลงได้ไพเราะมากทั้งลูกทุ่ง ลูกกรุง และสากลด้วยเสียงที่ทรงพลังและชัดเจน เมื่อทุกคนหยุดพูดคุยตั้งใจฟังเพลงที่น้องต้อมเล่นและร้องจนจบ ก็จะยิ้มอย่างมีความสุข

ตลอดระยะเวลาที่เราอยู่ร่วมกันมาประมาณ 30 ปี ความสุข ความทรงจำที่งดงามที่ผ่านมาจะอยู่ในใจของพี่เสมอและตลอดไป ขอให้ความดีที่น้องต้อมทำมาได้นำน้องไปสู่สัมปรายภพที่สุขสงบ

รักน้องต้อมมากที่สุด  
พี่จี๊ด
