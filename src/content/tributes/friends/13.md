---
title: อาลัยนพพร
---


ผมเป็นเพื่อนกับนพพรตั้งแต่สมัยเรียน มศ 5 ด้วยกันที่โรงเรียนเตรียมอุดมฯ  นพพรกับผมมีความเหมือนกันหลายอย่าง เช่น เราเรียนมาจากโรงเรียนคริสต์เหมือนกัน ตัอม-นพพรเรียนที่กรุงเทพคริสเตียน ส่วนผมเรียนที่อัสสัมชัญ เราขับรถไปเรียนที่เตรียมฯ เหมือนกัน จอดรถใกล้ ๆ กัน ต้อมเป็นที่รู้จักทั่วเตรียมฯ เพราะขับรถ Austin mini cooper คันเดียวในเตรียมฯ กับรูปร่างอันสมบูรณ์ เลยเป็นจุดเด่นทำให้คนเห็นแล้วน่ารักชวนมองเข้ากันได้ดีกับรถ

นพพรเป็นคนนิสัยร่าเริง พูดเก่ง หัวเราะง่าย และเข้ากับคนทุกชั้นทุกวัย จึงทำให้มีคนชอบ ถือเป็นคนที่มีมนุษยสัมพันธ์ดีมาก ๆ จบเตรียมฯ เราเรียนวิศวะเหมือนกันอีก จึงมีโอกาสเจอกันในการทำงานและทำงานในกลุ่มบริษัทเดียวกันช่วงหนึ่ง  

พออายุเกิน 60 ด้วยกันก็เลยไม่ได้เจอกัน จนมาระยะหลัง มารู้ข่าวการทำ bypass หัวใจของต้อม จึงได้มาเจอกันอีก นั่งคุยกันเรื่องปัญหาสุขภาพของต้อม และได้คุยกันในไลน์  จึงรู้ว่าต้อมมีปัญหาสุขภาพหลายอย่างหลังจากทำ bypass หัวใจ ต้อมไลน์มานัดทานข้าวด้วยกัน  เราจึงได้เจอกันครั้งสุดท้ายทานข้าวด้วยกันกับเพื่อนสนิทไม่กี่เดือนก่อนต้อมจากไป ต้อมมีความสุขมากและยังร่าเริงคุยสนุกเหมือนเดิม  

วันนั้นตอนเดินไปส่งต้อมที่รถก่อนประตูรถจะปิด ต้อมจ้องมองมาที่ผมจนผมรู้สึกอะไรบางอย่าง  เหมือนต้อมจะบอกอะไรบางอย่าง  วันนั้นเป็นวันสุดท้ายที่เจอต้อม  ผมเชื่อว่าต้อมจากไปอย่างมีความสุขและไปอยู่ที่ ๆ เขาจะพบความสุข   ผมไม่ได้เขียนคำไว้อาลัยบ่อยนัก คราวนี้ได้เขียนให้แก่นพพร เพื่อนที่จากไป ขอเป็นที่ระลึกในความทรงจำตลอดไป

สุกิจ ศิริจิตร

