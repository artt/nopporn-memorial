# อาลัยรักจากหุ้นส่วนธุรกิจและน้อง ๆ ที่ทำงาน

## Until We Meet Again, My Dear Friend.

Dear Khun Nopporn,I find myself reminiscing about the times we shared together, especially our beautiful moments over whisky and cigars in many places in Thailand. Your presence always brought warmth and joy into our evening. In the earlier days where we go for karaoke, your performances were nothing short of legendary. Always love to listen to your singing especially our favorite song “New York, New York”. Your sincerity and genuine friendship were qualities that made you truly special.

As the days pass, I continue to feel the void left by your absence. The memories we created together are now cherished treasure that I hold close to my heart. Your friendship was a gift that I will always be grateful.

Though you may not be here physically, your spirit lives on with us. I take comfort in knowing that you are watching over us, singing your heart out in the great karaoke bar in heaven.

Until we meet again, my dear friend. Rest in peace.
Your friend.
Chee Ming, Yaw.

## In Memory of Khun Nopporn

We were friends and were board members of GECS since its formation 25 years ago.

I was very shocked and saddened by the sudden demise of Khun Nopporn as I was looking forward to meeting him again for the upcoming scheduled GECS board meeting.

In the years of my association with him, he was a true gentleman and never lost his cool. His comments during the board meeting were astute and always give a healthy balance opinion on the contentious issues.

We are going to miss his contributions to the growth of GECS.

In conclusion, it is the most unfortunate I never had an opportunity to say my goodbye to him. May his soul rest in eternal peace.

Regards,
Dr. TS Lee

## Khun Nopporn, a Remarkable Business Leader

I am deeply saddened to share the news of the passing of Khun Nopporn, a cherished friend and esteemed leader.

Khun Nopporn was more than just a remarkable business leader; he was a person of extraordinary gentleness, kindness, and warmth. In moments of unresolved conflicts and challenges, he had the unique ability to bring all concerned parties together, finding paths to resolution where none seemed possible. His ability to care for people was unparalleled; he treated everyone with a genuine kindness that left a lasting impact on all who had the privilege of knowing him.

One of the things I will remember most about Khun Nopporn is his unforgettable smile—a smile that could light up a room and bring comfort in the most trying times. His presence was a beacon of hope and compassion, and his legacy will continue to inspire us all.

While we mourn his loss, we also celebrate the incredible person he was and the profound impact he had on our lives. His leadership, care, and warmth will remain in our hearts forever.

With deepest sympathy,
Benjamin KamMing Wong,
From Hong Kong, Ex GEIS ASPAC VP and GECS Board of Director

## พี่ต้อม คือ ผู้นำที่เป็นสุภาพบุรุษ

ผมได้มีโอกาสพบพี่ต้อมครั้งแรกจากการแนะนำของพี่โอ๋ (พล.อ. ชยุติ สุวรรณมาศ) เนื่องจากเรามีธุรกิจร่วมกันในช่วงปี พ.ศ. 2543 ซึ่งในตอนนั้นผมยังเป็นคนที่มีประสบการณ์น้อยมาก พี่ต้อมซึ่งถือหุ้นในบริษัท ได้มอบหมายให้ผมเป็นผู้บริหารระดับสูง (C-Level) และให้ความไว้วางใจให้ผมดำรงตำแหน่งประธานกรรมการบริษัท (ก็คือพี่ต้อม เป็นผู้ที่คุม CEO อีกทีหนึ่งนั่นเอง)

จากนั้นผมได้รับคำแนะนำและความช่วยเหลือจากพี่ต้อมเสมอ ไม่ว่าจะเป็นเรื่องการบริหารธุรกิจหรือเรื่องส่วนตัว พี่ต้อมคอยให้คำปรึกษาที่มีค่าและช่วยเหลือในทุก ๆ เรื่องอย่างใจดีและไม่เคยก้าวก่ายการทำงานของผมเลย

ตลอดเวลากว่า 20 ปีที่ได้ร่วมงานกับพี่ต้อม ผมได้เห็นความเป็นผู้นำของพี่ต้อมที่มีความเป็นสุภาพบุรุษในแบบที่หายาก พี่ต้อมไม่เคยพยายามบังคับหรือแทรกแซง แต่จะคอยแนะนำสิ่งที่ดีและถูกต้องให้ตลอดเวลา พี่ต้อมเป็นวิศวกรที่มีจิตวิญญาณของศิลปินในตัวเองอย่างลึกซึ้ง ทั้งในเรื่องของการร้องเพลงที่มีคุณภาพ และรสนิยมที่ดีในหลาย ๆ ด้าน เช่น Classic Car, Cigar และสิ่งต่าง ๆ ที่คนรอบข้างมักจะประทับใจในตัวพี่ต้อม เพราะพี่ต้อมมีความรู้และความสนใจที่หลากหลายจริง ๆ

แม้ในช่วงท้ายชีวิตที่พี่ต้อมจะต้องเผชิญกับความเจ็บป่วยจากโรคประจำตัว แต่พี่ต้อมก็ยังคงแสดงให้เห็นถึงสปิริตและนํ้าใจที่ไม่เคยลดลง พี่ต้อมยังพยายามเข้ามาทำงานให้ได้มากที่สุดเท่าที่ร่างกายจะสามารถทำได้ นี่คือความมุ่งมั่นและความรับผิดชอบที่พี่ต้อมมีให้กับทุกสิ่งทุกอย่างที่พี่ต้อมรักและห่วงใย

ผมเชื่อว่าพี่ต้อมได้ทำทุกสิ่งที่พี่ต้อมรับผิดชอบได้อย่างสมบูรณ์แล้ว ไม่มีสิ่งใดที่ต้องเป็นภาระหรือห่วงกังวลอีกต่อไป

สุดท้ายนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ที่พี่ต้อมเคารพและบูชามาช่วยดลบันดาลให้ดวงวิญญาณของพี่ต้อมได้ไปสู่สัมปรายภพที่ดีงามและสงบสุขตลอดไปครับ

ด้วยรักและเคารพ
รัฐพล ภักดีภูมิ (Joof)

## สุภาพบุรุษขงเบ้ง

เมื่อเอ่ยถึงชื่อ พี่ต้อม นพพร สุวรรณิก ลูกชายสุดหล่อของคุณหมอร่มไทร สุวรรณิก (ศ.นายแพทย์ร่มไทร สุวรรณิก) ทุกคนที่บ้านจะรู้จักพี่ต้อมอย่างเป็นอย่างดี ในนามเพื่อนรักของพี่โอ๋ (พลเอกชยุติ สุวรรณมาศ) ตั้งแต่พวกเรายังเป็นเด็ก พี่ต้อมเป็นคนเรียนหนังสือเก่ง เป็นสุภาพบุรุษ อ่อนน้อมถ่อมตน มีความเป็นผู้ดีทุกกระเบียดนิ้ว   เมื่อเป็นผู้บริหารพี่ต้อมก็มีความเป็นผู้นำสูง ใช้หลักเมตตาธรรม มีความจริงใจและให้เกียรติกับทุกคนแม้กับผู้ที่อ่อนอาวุโสกว่า มีความรอบรู้ รอบคอบ เป็นผู้ที่มีทักษะสูงในการแก้ปัญหา พี่ต้อมจึงเก่งทั้งคนและเก่งทั้งงาน กอปรกับเป็นผู้ที่มีปฏิภาณไหวพริบยอดเยี่ยม ในทุก ๆ ด้าน ทำให้การแก้ไขปัญหาต่าง ๆ ผ่านไปด้วยดีทุกครั้ง จนทำให้พี่ต้อมได้รับสมญานามว่า “ ผู้หยั่งรู้ฟ้าดิน” หรือ “ขงเบ้ง” แห่งวรรณกรรมสามก๊ก นั่นเอง

พวกเราพี่น้องร่วมก๊วนสังสรรค์ จะพบปะสังสรรค์โดยมีพี่โอ๋เป็นโต้โผใหญ่ ในกลุ่มนี้จะมีพี่ต้อมเพียงคนเดียวที่เป็นนักร้องระดับแผ่นเสียงทองคำ พี่ต้อมร้องเพลงได้ไพเราะทั้งเพลงไทยและเพลงสากล พี่ต้อมยังให้เกียรติน้อง ๆ รับเชิญมาร้องเพลงคอนเสิร์ตการกุศล Share Love for Charity ที่ รร.วัฒนาวิทยาลัย ให้แก่พวกเราซึ่งเป็นคอนเสิร์ตที่สนุกและประทับใจที่สุด นอกจากพี่ต้อมจะเป็นผู้ที่มีพรสวรรค์ในการร้องเพลงเป็นที่หนึ่งแล้ว พี่ต้อมยังเป็นผู้มีอารมณ์ขันมากมาย เรียกรอยยิ้มและความสดชื่นให้กับทุกคนที่อยู่รอบข้างได้เสมอ

ระยะหลังที่พี่ต้อมเริ่มป่วยและต้องเข้ารับการรักษาที่ ร.พ.อย่างจริงจัง ต้องจำกัดอาหาร พี่ต้อมได้มาทานข้าวพบปะกับก๊วนเราบ้าง ทุกครั้งที่พบกัน พี่ต้อมจะดูแจ่มใส มีความสุข ไม่เคยบ่นหรือทำให้ทุกคนต้องเป็นห่วง แสดงถึง ผู้ที่มีพลังใจอันยิ่งใหญ่

หากใครที่มีพี่ชายที่น่ารักและแสนดี จะรู้จักเพลง “พี่ชายที่แสนดี” ขับร้องโดยคุณรวิวรรณ จินดา แม้จะเป็นเพลงเก่าแต่ครั้นได้ฟังคราใดก็จะซาบชึ้งใจเสมอ พี่ต้อมนี่แหละคือ “พี่ชายที่แสนดี” ในดวงใจของน้อง ๆ เสมอ แม้พี่ต้อมจะจากพวกเราไปก็จากไปเพียงกาย แต่ความดีของพี่ต้อมจะอยู่ในความทรงจำของพวกเราตลอดไป

ขอกุศลผลบุญต่าง ๆ ที่พี่ต้อมและครอบครัวได้มีโอกาสปฏิบัติวิปัสสนากรรมฐานและสนับสนุนงานต่าง ๆ เพื่อสืบทอดพระพุทธศาสนา บุญกุศลต่าง ๆ ที่ได้บำเพ็ญเพียร กอปรก่อกันตั้งแต่ในอดีตจนถึงปัจจุบัน จงมารวมเป็นพลวปัจจัย รวมกับกุศลผลบุญที่ญาติมิตรและที่น้อง ๆ ได้ตั้งใจบำเพ็ญเพียรแผ่อุทิศให้ จงช่วยหนุนดวงวิญญาณของพี่ต้อมให้ไปสู่สุคติในสัมปรายภพด้วยเทอญ

ด้วยความเคารพอย่างสูง
น้องโอ๊ะ ศันสนีย์ ทวีชัยการ
น้องเอ๊ะ สินิทธา สุวรรณมาศ

## รักและคิดถึงพี่ต้อมเสมอ

เป็นเวลาเกือบ 25 ปี ที่ได้รู้จักพี่ชายแสนดีที่ชื่อพี่ต้อม ถือเป็นโชคดีมาก ๆ ที่มีโอกาสได้ทำงานร่วมกับพี่ต้อม ที่เป็นผู้ใหญ่ใจดี ใครอยู่ใกล้ก็ต้องรัก เราจะเข้าไปคุยกับพี่ต้อมเสมอ ๆ  อยู่ใกล้พี่จะรู้สึกอบอุ่นมีแต่รอยยิ้มเสียงหัวเราะ พี่จะพาน้อง ๆ ไปทานข้าวร้านของครอบครัวพี่หลายครั้ง ซึ่งอร่อยมากทุกร้าน และดูแลเป็นอย่างดี

ทุกปีใหม่น้อง ๆ ก็จะรอของขวัญจับฉลากชิ้นพิเศษจากพี่ต้อม ที่เป็นชิ้นใหญ่ที่สุด ใครใครก็อยากได้ พี่ต้อมจะคุยกับเราเรื่องน้องเต้ลูกชายคนเดียวเสมอ ๆ ด้วยความรัก ความภาคภูมิใจ เพราะน้องมาเป็นรุ่นน้องบัญชี จุฬาฯของเรา ที่เก่งมาก ๆ

ทุกเช้าพี่ต้อมจะส่ง Sticker ไลน์ให้ เราจะดีใจเพราะจะทราบว่าพี่ยังสบายดี ความทรงจำมากมาย ความรัก ความเคารพ ที่มีต่อพี่ชายที่ชื่อพี่ต้อม จะอยู่ในใจของเราตลอดไป

ขอกราบขอบพระคุณในความรัก ความเมตตาที่มีให้น้องสาวคนนี้มาตลอดนะคะ ขอให้พี่ต้อม มีความสุขในภพภูมิที่ดี คิดถึงเสมอนะคะ

อ้อย เปรมฤดี สุวรรณทัต

## พี่ต้อม ผู้เป็นศูนย์รวมน้ำใจและความประนีประนอม

เป็นโอกาสดีที่ได้รู้จักพี่ต้อม ที่น่ารัก ใจดี มีรอยยิ้ม และมีเสียงหัวเราะที่มีเอกลักษณ์ ทุกครั้งที่น้อง ๆ ได้ยินเสียงหัวเราะมักจะอมยิ้มตามเสมอ  พี่ต้อมเป็นศูนย์รวมน้ำใจและความประนีประนอมใครมีปัญหาอะไรก็ช่วยชี้แนะและแก้ไขปัญหาให้ลุล่วงไปด้วยดีเสมอมา  ทุกความประทับใจที่ได้รับจะอยู่ในความทรงจำตลอดไป

ขอให้คุณงามความดีและกุศลผลบุญที่พี่ต้อมได้สร้างสมไว้ จงดลบันดาลให้ดวงวิญญาณของพี่ต้อมจงสถิตย์สุขด้วยทิพยสมบัติทุกประการเทอญ

ด้วยความอาลัยยิ่ง
สุธีวรรณ สิริสวัสดิ์

## แด่พี่ต้อม ผู้บริหารที่เปี่ยมด้วยเมตตา

วันนี้ผมต้องสูญเสียอดีตผู้บังคับบัญชาที่เคารพรัก ท่านไม่เพียงแต่เป็นผู้บริหารที่มีความรู้ความสามารถ แต่ท่านยังเป็นเหมือนพี่ชายที่ให้คำแนะนำและคอยดูแลผมเสมอมา

ตลอดระยะเวลามากกว่า 22 ปีที่ผมมีโอกาสได้ทำงานร่วมกับท่านที่บริษัท เจเนอรัล อิเลคทรอนิค คอมเมอร์ซ เซอร์วิสเซส นั้น ไม่ใช่แค่การเรียนรู้เรื่องธุรกิจและการบริหาร แต่ยังได้เรียนรู้ถึงความเสียสละ ความกรุณา และความสามารถในการมองการณ์ไกล ท่านไม่เคยลังเลที่จะคอยชี้แนะให้ผมเห็นถึงโอกาสและความเสี่ยงต่าง ๆ ที่อาจเกิดขึ้น พร้อมทั้งให้คำแนะนำที่มีคุณค่าในการดำเนินชีวิตและการทำงาน

ในช่วงหลัง ๆ ผมมีโอกาสได้พบและพูดคุยกับท่านบ่อยครั้งที่โรงพยาบาล ซึ่งเราทั้งคู่ต่างอยู่ในช่วงเวลาของการรักษาครั้งสำคัญ ในขณะที่ท่านกำลังฟอกไตและผมเองก็เข้ารับการรักษาอาการป่วย ท่านยังคอยให้กำลังใจและให้คำแนะนำอย่างไม่เคยลดละ แม้จะอยู่ในสภาพที่ไม่สู้ดีนัก ท่านยังคงมีจิตใจที่เข้มแข็ง เมตตา และเอื้อเฟื้อเผื่อแผ่กับคนรอบข้างเสมอ

วันนี้เราคงได้แต่ร่วมกันส่งท่านไปภพภูมิที่ดีกว่า ด้วยความคิดถึงและความทรงจำที่ไม่มีวันลืม ขอให้ท่านไปสู่สุคติและพบกับความสงบในภพหน้า ความดีงามที่ท่านได้ทำไว้ในโลกนี้จะยังคงอยู่ในใจของผมตลอดไป

ขอแสดงความไว้อาลัยอย่างสุดซึ้ง
บอล รัชพันธุ์ พันธุ์ชาตรี

## พี่ต้อม...

ด้วยความโศกเศร้าอย่างยิ่งที่เราต้องสูญเสียพี่ต้อม ผู้เป็นทั้ง พี่ เพื่อนร่วมงาน เจ้านาย และที่ปรึกษาที่เคารพรักมาโดยตลอด 18 ปีที่ผ่านมา พี่ต้อมคือคนที่ไม่เพียงแค่ให้คำปรึกษา และสอนงาน แต่ยังเป็นแรงบันดาลใจที่ช่วยผลักดันให้เราก้าวไปข้างหน้าในทุก ๆ ด้าน

ความมุ่งมั่นและทุ่มเทของพี่ในการปลุกปั้นบริษัทเป็นสิ่งที่ทุกคนในบริษัทรับรู้และชื่นชมเสมอมา พี่ต้อมได้สร้างรากฐานที่มั่นคงให้กับองค์กรของเรา และได้ทิ้งมรดกที่มีค่ามากมายไว้เบื้องหลัง แม้ในวันที่พี่ไม่ได้อยู่กับเราแล้ว

พวกเราขอให้พี่จากไปอย่างสงบ ไม่ต้องเป็นห่วงเรื่องงานหรือบริษัทที่พี่รัก ทีมผู้บริหารและเพื่อนร่วมงานทุกคนจะพยายามอย่างเต็มที่เพื่อดูแลและสานต่อสิ่งที่พี่ได้สร้างขึ้นให้เจริญรุ่งเรืองต่อไป ตามความตั้งใจและอุดมการณ์ของพี่

สุดท้ายนี้ ขอแสดงความเสียใจอย่างสุดซึ้งต่อครอบครัวและคนที่รักพี่ เราจะระลึกถึงพี่ต้อมเสมอในฐานะผู้ที่เปรียบเสมือนเสาหลักขององค์กรและพี่อันเป็นที่เคารพรักของเราทุกคน

ด้วยความเคารพรักอย่างยิ่งเฮ้าส์ สุรเสกข์ พฤกษานุบาล

แด่พี่ต้อม ผู้บริหารที่ไม่เคยถือตัว

ด้วยความอาลัยและความเสียใจอย่างสุดซึ้งในการจากไปของคุณนพพร สุวรรณิก หรือ 'พี่ต้อม' ของพวกเรา… ตลอดระยะเวลา 24 ปีที่ผ่านมา นับตั้งแต่ปี 2543 ที่ผมได้มีโอกาสรู้จักและทำงานร่วมกับท่านในฐานะกรรมการบริษัท ช่วงเวลาแรกที่ผมเข้ามาทำงานในแผนก IT Operation นั้น ผมได้มีโอกาสใกล้ชิดกับพี่ต้อมผ่านการสนับสนุนด้านคอมพิวเตอร์และอินเทอร์เน็ต แม้ในวัยที่ยังเยาว์และไม่คุ้นชินกับการวางตัว แต่พี่ต้อมกลับแสดงให้เห็นถึงความเป็นผู้ใหญ่ใจดี ที่ไม่เคยถือตัว และปฏิบัติต่อผู้ร่วมงานด้วยความเป็นกันเอง โดยไม่เคยแสดงถึงความเหลื่อมล้ำทางตำแหน่งหน้าที่

ความทรงจำที่มีต่อพี่ต้อมนั้นเต็มไปด้วยภาพของความประณีตและความมีรสนิยม ภาพในห้องทำงานที่มักจะอวลด้วยกลิ่นหอมของซิการ์ ขณะที่พี่ต้อมนั่งฮัมเพลงอย่างผ่อนคลาย พร้อมสนทนากับผู้ร่วมงานด้วยความเป็นกันเอง สะท้อนให้เห็นถึงความละเมียดละมัยในการใช้ชีวิต ไม่ว่าจะเป็นวิธีการเลือกซิการ์ การตัด หรือการสูบอย่างช้า ๆ ด้วยความเพลิดเพลิน

หากพูดถึงรสนิยม ผมยังจำภาพรถพอร์ชคันงามสีน้ำเงินแบบตากบ ซึ่งผมเคยพบพี่ต้อมโดยบังเอิญที่ปั๊มน้ำมันฝั่งตรงข้ามมหาวิทยาลัยรังสิต ภาพของรถคลาสสิกที่พี่ต้อมดูแลอย่างดีนั้น สะท้อนถึงรสนิยมอันประณีตได้เป็นอย่างดี

และทุกครั้งที่มีงานสังสรรค์ของบริษัท เสียงเพลงอันไพเราะจากพี่ต้อมคือสิ่งที่ขาดไม่ได้ เสียงร้องทุ้มนุ่มที่ถ่ายทอดบทเพลงเก่าแก่ได้อย่างมีเสน่ห์ จนทำให้คนต่างรุ่นอย่างผมได้ซึมซับและร้องตามได้ในที่สุด

ตลอดระยะเวลาที่ได้ร่วมงานกัน หลายครั้งที่พี่ต้อมเคยบอกว่าผมเป็นคนพิเศษ (และน่าจะไม่ได้หมายความว่าผมเป็นออทิสติกแหละ) แม้ผมจะไม่เคยกล้าถามว่าพิเศษตรงไหน แต่ในคำพูดนั้น ผมสัมผัสได้ถึงความเมตตาอันล้นเหลือในหัวใจของพี่ต้อม ความรู้สึกนี้ปรากฏชัดในทุก ๆ ครั้งที่เราได้สนทนากัน

ความจริงแล้ว สิ่งที่ทำให้พี่ต้อมน่าจดจำไม่ใช่ความประณีตในการสูบซิการ์ ไม่ใช่รสนิยมในการเลือกรถ หรือน้ำเสียงอันไพเราะ เพราะสิ่งเหล่านั้นเป็นเพียงภาพภายนอก แต่เป็นความงดงามที่แผ่ออกมาจากภายในต่างหาก ที่ประทับตราตรึงอยู่ในความทรงจำของทุกคน

แม้แต่เรื่องเล็ก ๆ น้อย ๆ ที่ไม่ค่อยมีใครทราบ เช่น การที่พี่ต้อมใช้ทิชชู่เช็ดขอบอ่างล้างมือที่มีน้ำกระเด็นก่อนทิ้งลงถังขยะ สะท้อนให้เห็นถึงความเป็นผู้นำที่แท้จริง ซึ่งไม่ได้อยู่ที่ภาพลักษณ์ภายนอก แต่อยู่ที่จิตใจที่คิดถึงผู้อื่นและแสดงออกมาในชีวิตประจำวัน

น่าอัศจรรย์ใจนักที่พี่ต้อมสามารถมองเห็นความพิเศษในตัวคนธรรมดา ๆ อย่างผม ด้วยดวงใจที่พร้อมจะเฟ้นหาความดีในตัวผู้อื่นเสมอ ความสามารถในการมองเห็นคุณค่าของผู้อื่นเช่นนี้ มีที่มาได้เพียงจากจิตใจที่งดงามและเปี่ยมด้วยเมตตาอย่างแท้จริง

การจากไปของพี่ต้อมครั้งนี้ ไม่เพียงสร้างความเสียใจให้กับครอบครัวและคนใกล้ชิดเท่านั้น แต่ยังทิ้งความอาลัยอาวรณ์ไว้ในใจของพวกเราทุกคนในบริษัท โดยเฉพาะสำหรับผมที่ได้รับความเมตตาจากพี่ต้อมมาตลอด 24 ปี ความสุญเสียที่เกิดขึ้นนี้ คงไม่มีสิ่งใดมาทดแทนได้ เพราะพี่ต้อมไม่ใช่เพียงผู้นำที่เราเคารพ แต่เป็นเสมือนญาติผู้ใหญ่ที่คอยห่วงใย และเป็นแบบอย่างของการใช้ชีวิตที่มีคุณค่า

บทเพลงที่พี่ต้อมเคยขับขานในงานสังสรรค์ อาจจะเงียบหายไป แต่เสียงหัวเราะและรอยยิ้มของพี่จะยังคงก้องอยู่ในความทรงจำของพวกเราเสมอ กลิ่นหอมของซิการ์ในห้องทำงานอาจจะจางหาย แต่ความอบอุ่นที่พี่มอบให้จะยังคงอยู่ในหัวใจของทุกคนไม่มีวันลืม

ขอให้ดวงวิญญาณของพี่ต้อมสู่สุคติในสัมปรายภพ และขอให้พี่ได้พบกับความสงบสุขในภพภูมิที่ดี พวกเราจะสืบสานแบบอย่างความดีที่พี่ได้หว่านไว้ ให้งอกงามในใจของพวกเราตลอดไป

เก๋ ศุภกฤษฎ์ บุญสาตร์

## พี่ต้อม คือผู้บริหารที่ไม่เคยบกพร่องต่อหน้าที่

ตั้งแต่เข้ามาทำงานที่บริษัท GECS จำได้ว่าเจอพี่ต้อมที่ออฟฟิศครั้งแรกช่วงก่อนประชุมคณะกรรมการบริษัทฯ ตอนเจอพี่ต้อมครั้งแรกก็ได้เข้าไปสวัสดีพี่ต้อม

ภาพที่พี่ต้อมยิ้มและทักทายแบบผู้ใหญ่ใจดียังคงจำอยู่ในใจแอลลี่เสมอ บทสนทนาที่มีกับพี่ต้อมในวันนั้นทำให้แอลลี่รับรู้ได้ว่าพี่ต้อมมีเมตตาจิต ตรงไปตรงมา มีหลักการในการทำงาน และขยันทำงานสม่ำเสมอ

หลังจากที่ได้รู้จักพี่ต้อมมากขึ้น จึงได้รู้ว่าพี่ต้อมเป็นคนอารมณ์ดี เป็นที่รักของผู้ร่วมงาน คุยสนุก จิตใจดี โอบอ้อมอารี ชอบทานขนม และพี่ต้อมมักจะมีขนมอร่อย ๆ มาฝากที่ออฟฟิศบ่อยครั้ง รวมถึงชอบส่งข้อความที่เป็นข้อคิดดี ๆ การ์ตูนน่ารักๆ แชร์มาทาง Line เสมอๆ

อีกทั้งพี่ต้อมเคยแชร์ให้ฟังอย่างอารมณ์ดีว่าชอบร้องเพลง และด้วยความที่ชอบร้องเพลงเหมือนกัน จึงได้พูดคุยกับพี่ต้อมบ่อย ๆ เรื่องเพลงที่ชอบ พี่ต้อมแชร์ให้ฟังถึงเพลงที่พี่ต้อมชอบหลาย ๆ เพลง ส่วนใหญ่เป็นเพลงสมัยเก่า ซึ่งทำให้แอลลี่ได้รู้จักเพลงเก่า ๆ หลายเพลงจากพี่ต้อม และหนึ่งในเพลงที่พี่ต้อมชอบคือเพลง If We Hold on Together ของ Diana Ross พี่ต้อมบอกว่าเพลงนี้เป็นเพลงเก่าที่ไพเราะและความหมายดี โดยพี่ต้อมได้ร้องเพลงนี้ในงานเลี้ยงเกษียณอายุของพี่อ้อย เปรมฤดี เสียงร้องและภาพที่พี่ต้อมร้องเพลงในวันนั้นยังชัดเจนอยู่ในใจแอลลี่จนถึงวันนี้

ในด้านการงาน พี่ต้อมได้ดำรงตำแหน่งประธานกรรมการบริษัท GECS ตั้งแต่เริ่มเปิดดำเนินการในปี พ.ศ. 2542 จวบจนปัจจุบัน รวมเป็นระยะเวลากว่า 25 ปี โดยที่พี่ต้อมปฎิบัติงานในตำแหน่งหน้าที่ที่สำคัญขององค์กรอย่างสมบูรณ์ อีกทั้งได้เข้าร่วมประชุมคณะกรรมการบริษัทและการประชุมสามัญประจำปีในฐานะประธานที่ประชุมทุกครั้ง แม้ในยามที่รักษาตัวในโรงพยาบาล พี่ต้อมก็ยังคงสามารถปฏิบัติหน้าที่อย่างไม่บกพร่อง กล่าวคือ ร่วมประชุม online และจัดการให้มีการรับ-ส่งเอกสารไปที่โรงพยาบาลเพื่อพิจารณาอนุมัติและลงนาม

แอลลี่ขอแสดงความเสียใจกับภรรยา ลูก ตลอดจนญาติ ๆ ของพี่ต้อมอีกครั้งนะคะ การจากไปของพี่ต้อมนำความโศกเศร้าเสียใจเป็นอย่างยิ่ง วันนี้แม้พี่ต้อมจะจากไปแล้ว แต่คุณงามความดีต่าง ๆ ความใจดี ความโอบอ้อมอารีที่พี่ต้อมมีให้คนรอบข้างอยู่เสมอ จะไม่มีวันลบเลือนไปจากใจ และจะคงอยู่ในความทรงจำของแอลลี่ตลอดไป

ขออำนาจคุณพระศรีรัตนตรัยและกุศลผลบุญตลอดจนคุณงามความดีทั้งหลายที่พี่ต้อมได้ปฎิบัติบำเพ็ญมาตลอดชีวิต อีกทั้งบุญกุศลที่พี่ ๆ น้อง ๆ ญาติมิตร และทุกคนที่ได้ร่วมทำบุญให้ จงเป็นพลังและแสงสว่าง ช่วยนำพาดวงวิญญาณของพี่ต้อมไปสู่สุคติ สุขสงบบนสรวงสวรรค์ ณ สัมปรายภพด้วยเทอญ

ด้วยความเคารพรัก
แอลลี่

## ผู้ใหญ่ใจดีที่มีเมตตามาก

ได้เข้ามาเป็นส่วนหนึ่งของครอบครัว GECS จนถึงปัจจุบัน พี่ต้อมเป็นผู้ใหญ่ใจดีที่มีเมตตามาก ยิ้มแย้ม ร่าเริง สนุกสนาน มองโลกในแง่ดี

เวลาที่เข้าไปเสิร์ฟกาแฟ พี่ต้อมชอบมีเรื่องขำ ๆ มาเล่าให้ฟังเสมอ ดีใจที่ได้มีโอกาสได้ดูแลพี่ต้อมเสมอมา

ขอแสดงความเสียใจ และอาลัยอย่างสุดซึ้ง ต่อการจากไปของพี่ต้อม มา ณ โอกาสนี้อีกครั้ง ซึ่งนอกจากจะยังความเศร้าโศกมายังครอบครัว และญาติมิตรแล้ว ยังนับเป็นการสูญเสียทรัพยากรบุคคลผู้ทรงคุณค่าอย่างยิ่งของบริษัท GECS อีกด้วย

ขอบารมีแห่งกุศลผลบุญ ตลอดจนคุณความดีทั้งหลายทั้งปวงที่พี่ต้อมได้ปฎิบัติมาตลอดอายุขัยของท่าน อีกทั้งอานุภาพแห่งบุญกุศลที่ครอบครัวและบรรดาญาติมิตร ได้ร่วมกันบำเพ็ญอุทิศให้ จงเป็นพลวปัจจัยที่น้อมนำให้ดวงวิญญาณอันบริสุทธิ์ของพี่ต้อมไปสู่สุคติในสัมปรายภพ ตลอดนิรันดรด้วยเทอญ...

ด้วยรักและอาลัยยิ่ง
อุบล

## ยินดีที่สุดที่ได้มีโอกาสดูแลพี่ต้อม ผู้บริหารที่มีจิตใจดีงาม

นับตั้งแต่วันที่เข้ามาทำงานที่ GECS จนถึงปัจจุบันนับเป็นเวลาเกือบ 20 ปี รับรู้เสมอมาว่า พี่ต้อมเป็นผู้ใหญ่ที่จิตใจดีมาก มีเมตตา ที่สำคัญพี่ต้อมเป็นคนอารมมณ์ดีชอบร้องเพลง ชอบเปิดเพลงฟังและฮัมเพลงเบา ๆ พี่ต้อมชอบแอบทานขนมขบเคี้ยว พอเปิดประตูเข้าไปเจอก็หัวเราะชอบใจและทำมือจุ๊ ๆ ตลอดเวลา ที่ผ่านมารู้สึกยินดีที่ได้ดูแลพี่ต้อม คอยเสิร์ฟน้ำ กาแฟ และซื้ออาหารกลางวันให้พี่ต้อมทานเสมอมา พี่ต้อมจะชอบทาน Burger King มากเป็นพิเศษ เพราะชอบให้ไปซื้ออยู่บ่อย ๆ จำได้ว่าปีแรกที่ได้เข้ามาทำงานที่ GECS มีงานจับฉลากปีใหม่ วันนั้นดีใจสุด ๆ ที่จับฉลากได้ของพี่ต้อม ซึ่งเป็นของขวัญชิ้นแรกที่จำได้และยังคงใช้งานได้ดีจนถึงทุกวันนี้...

ขอแสดงความเสียใจกับครอบครัวของพี่ต้อมอีกครั้งนะคะ การจากไปของพี่ต้อมนำความโศกเศร้าเสียใจเป็นอย่างยิ่ง แม้พี่ต้อมจะจากไปแล้ว แต่คุณงามความดีต่างๆ ความใจดี มีเมตตา และเสียงหัวเราะของพี่ต้อม จะคงอยู่ในความทรงจำตลอดไป...

ขออำนาจคุณพระศรีรัตนตรัยและกุศลผลบุญตลอดจนคุณงามความดีที่พี่ต้อมได้ปฎิบัติบำเพ็ญมา จงเป็นพลังและแสงสว่างช่วยนำพาดวงวิญญาณของพี่ต้อมไปสู่สุคติ สุขสงบ บนสรวงสวรรค์ ณ สัมปรายภพด้วยเทอญ...

ด้วยรักและอาลัยยิ่ง
น้องพร

## แด่พี่ต้อม ผู้บริหารที่มีแต่รอยยิ้มและความเที่ยงธรรม

พี่ต้อมเป็นผู้บริหารที่ปฏิบัติหน้าที่ด้วยความซื่อสัตย์สุจริต เป็นผู้มีความรับผิดชอบต่องานในหน้าที่อย่างสูงยิ่ง มีอัธยาศัยโอบอ้อมอารี ร่าเริง สนุกสนาน มองโลกในแง่ดี มีความเมตตากรุณา เป็นที่รักใคร่นับถือโดยทั่วหน้า เป็นผู้มีน้ำใจอันประเสริฐ ตลอดระยะเวลาอันยาวนานที่ได้ปฏิบัติหน้าที่ในความรับผิดชอบ ได้ทุ่มเทแรงกาย แรงใจและสติปัญญา ทำงานเพื่อสร้างคุณประโยชน์ต่อประเทศชาตินับเป็นอเนกอนันต์

ในด้านศาสนา พี่ต้อมเป็นผู้มีศรัทธาเลื่อมใสในพระพุทธศาสนา ได้ให้การอุปถัมภ์บำรุงพระพุทธศาสนา อยู่เนืองนิตย์

ด้วยอำนาจแห่งคุณพระศรีรัตนตรัย และบุญกุศลคุณงามความดีที่พี่ต้อมได้ปฏิบัติบำเพ็ญมา ขอจงส่งผลเป็นพลวปัจจัย ส่งให้พี่ต้อมได้ไปสถิตเสวยอุดมสุข ในทิพยวิมานสุคติสถาน ในสัมปรายภพด้วยเทอญ

ด้วยรักและอาลัยยิ่ง ขอแสดงความเสียใจกับครอบครัวอย่างสุดซึ้ง
กุ๊ก

## แด่ คุณนพพร สุวรรณิก ผู้บริหารที่ใจดี มีความเมตตากรุณา

คุณนพพรเป็นผู้บริหารที่มีความรับผิดชอบต่องานในหน้าที่อย่างสูงยิ่ง มีคุณธรรม โดยเฉพาะความซื่อสัตย์ มีอัธยาศัยโอบอ้อมอารี ร่าเริง สนุกสนาน มองโลกในแง่ดี มีความเมตตากรุณา เป็นที่รักใคร่นับถือโดยทั่วหน้า เป็นผู้มีน้ำใจอันประเสริฐ

ตลอดระยะเวลายาวนานกว่า 25 ปีแล้วที่เคยได้ร่วมทำงานด้วย เมื่อทราบว่า สามีป่วยเป็นโรคมะเร็งเม็ดเลือดขาว ท่านก็แนะนำติดต่อให้ไปพบแพทย์ที่รู้จัก ค่อยไถ่ถามและส่งไลน์สวัสดีให้อยู่เป็นเนือง ๆ ท่านจะคงอยู่ในความทรงจำตลอดไป...

ด้วยความเคารพรักและความอาลัยยิ่ง ขอแสดงความเสียใจกับครอบครัวอย่างสุดซึ้ง
นันท์

## คุณนพพรคือครูของผม

คุณนพพร สุวรรณิก คือ เจ้านาย คือ ครู คือ แบบอย่างที่ดี คือ พี่ชายที่เป็นที่รัก และมอบความรักความห่วงใยให้น้อง ๆ เสมอ ตลอดช่วงระยะเวลา 30 ปีที่ได้มีโอกาสรู้จัก ใกล้ชิด มีเรื่องราวมากมายที่เกิดขึ้น  มากมายหลากหลายอารมณ์และความรู้สึก และยากมาก ๆ สำหรับการเขียนคำไว้อาลัยครั้งนี้  

ณ เวลานี้ เชื่อเหลือเกินว่า คุณนพพร สุวรรณิก กำลังมีความสุขกับ His Way และคงบอกได้เพียงว่า ความคิดถึงคงไม่เลือนหายไป ความรักและความเคารพที่มีให้ ยังคงอยู่ที่เดิมเสมอไม่เปลี่ยนแปลง ตลอดไป

รักพี่ต้อมนะครับ
ธีร์ เชิดโชติเพ็ชร์ ธิดาพร มั่นสนาม และครอบครัว

## คุณนพพร คือ ผู้มอบโอกาสในชีวิต

ในวันแรกที่เข้าพบ คุณนพพรกล่าวว่ายินดีต้อนรับนะครับ มาทำงานด้วยกัน มีปัญหาอะไรบอกพี่หรือพี่นันท์ได้นะครับ คุณนพพรใจดีและมีเมตตามาก ทุกครั้งที่ได้เข้าพบ นอกจากเรื่องงานแล้ว คุณนพพรจะสอบถามความเป็นอยู่ของน้อง ๆ ทุกครั้ง รับฟังน้อง ๆ และช่วยหาทางออกให้ปัญหาคลี่คลาย

หลายครั้งคุณนพพรก็จะเล่าเรื่องต่าง ๆ ให้ฟัง เล่บอกว่ามาจากกำแพงเพชร คุณนพพรก็เลยเล่าว่า ตอนเป็นหนุ่มกลับจากต่างประเทศ ได้ไปทำงานที่แท่นขุดเจาะน้ำมันลานกระบือ กำแพงเพชร เป็นการทำงานที่เสี่ยง เพราะกำแพงเพชรสมัยนั้นเป็นถิ่นไกลปืนเที่ยง มีการยิงกันบ่อย เวลาขับรถไปไหนต้องมีอาวุธไว้ป้องกันตัวตลอดเวลา แต่ว่าชอบนะ เป็นการทำงานที่สนุกมาก เล่ได้ฟังเรื่องเล่าหลายเรื่อง คุณนพพรน่ารักเป็นกันเองเสมอ  ตลอดเวลา 20 ปีที่ได้ทำงานกับคุณนพพร แม้มีบางช่วงที่เล่ขอโอกาสไปหาประสบการณ์ใหม่ คุณนพพรก็ยินดีให้ไป แต่ก็บอกว่าถ้าที่ใหม่ไม่ไหวบอกพี่เลยนะ มาหาพี่ก่อน น้องอย่าเพิ่งไปทางอื่น โทรมาหาพี่ได้ตลอดนะครับ ซึ่งเล่ก็ได้กลับมาพึ่งใบบุญของคุณนพพรอีกครั้งจริง ๆ

เล่ขอกราบขอบพระคุณมาก ๆ นะคะ ที่มอบโอกาสเด็กต่างจังหวัดที่ไม่มีประสบการณ์คนนี้ได้ทำงานและเติบโตได้อย่างมั่นคง โอกาสและงานทุกอย่างที่คุณนพพรมอบหมายมาให้ ทำให้เล่รู้สึกภาคภูมิใจในตัวเอง ยิ่งได้เห็นว่าคุณนพพรเชื่อใจและไว้วางใจและมอบหมายงานสำคัญให้ เล่ก็มีความตั้งใจมุ่งมั่นจะทำให้งานสำเร็จให้ได้ ทำให้เล่ได้เติบโตเป็นผู้ใหญ่ที่มีความมั่นใจมากขึ้น ขอบคุณมากนะคะที่คอยสนับสนุนดูแลและปกป้องเล่มาตลอดในหลาย ๆ เหตุการณ์ แม้ในวันที่เล่เข้าไปบอกว่าจะแต่งงาน คุณนพพรก็บอกเลยว่า เดี๋ยวพี่ไปเป็นผู้ใหญ่ให้เอง เพราะรู้ว่าพ่อกับแม่เล่ไม่อยู่แล้ว เล่ไม่สามารถเจอเจ้านายที่ดีและเมตตากับเล่แบบนี้ได้อีกแล้ว ด้วยความระลึกถึงคุณนพพรนะคะ

ขออำนาจคุณพระศรีรัตนตรัยและกุศลผลบุญตลอดจนคุณงามความดีทั้งหลายที่คุณนพพรได้ปฎิบัติบำเพ็ญมาตลอดชีวิต อีกทั้งบุญกุศลที่ทุกคนร่วมทำบุญให้ จงเป็นพลังและแสงสว่าง ช่วยนำพาดวงวิญญาณของคุณนพพรไปสู่สุคติ สุขสงบ บนสรวงสวรรค์ ณ สัมปรายภพด้วยเทอญ

ด้วยความเคารพรักและความอาลัยยิ่ง
จิราภรณ์ กล่อมจิตร์ (เล่)

## พี่ต้อม ผู้เป็นทั้งนายและพี่ชายที่น่ารัก

ถึง พี่ต้อมที่รัก

พี่ต้อม เป็นทั้งนาย และพี่ชายที่น่ารักมาก ๆ ตลอดเวลาที่ทำงานกับพี่ พี่ไม่เคยออกคำสั่ง แต่จะใช้คำสุภาพกับเลขาคนนี้ตลอดเวลา ถึงแม้จะไม่ได้ทำงานด้วยกันแล้ว ตุ่มก็ยังติดต่อกับพี่ตลอดเวลา ถามไถ่ สารทุกข์สุขดิบกันตลอด ส่งสวัสดีกันทุกวัน ตุ่มยังบอกพี่ว่า เราจะสวัสดีจนกว่าจะมีใครไปก่อนจะได้รู้กัน

ก่อนพี่จากไปได้ 4 เดือน เรายังนัดทานข้าวด้วยกันนั่นเป็นครั้งสุดท้ายที่ได้เจอพี่ แล้วเราก็ทักทายกันเหมือนเดิมทุกวัน แล้วอยู่ ๆ พี่ก็หายไป ตุ่มก็ถามน้อง ๆ ว่าพี่ต้อมหายไปหลายวัน เป็นอย่างไรบ้างไม่รู้

จนหลานเต้ติดต่อว่าพ่ออยู่ ICU จึงได้แต่สวดภาวนา ขอให้พี่กลับมาสวัสดีกันเหมือนเดิม แต่พอรุ่งขึ้นหลานก็แจ้งว่าพ่อไปสบายแล้ว ใจหายนะพี่

ขอให้พี่ไปสู่สุขคติ ไปเป็นเทวดาบนสวรรค์ ซักวันจะไปหานะพี่  

รักและเคารพพี่เสมอ
ตุ่มและน้อง ๆ พี เอ อี ทุกคน

## ผู้บังคับบัญชาที่ผมรักและเคารพที่สุด

พ.ศ. 2530 ผมจบการศึกษาระดับปริญญาตรีด้านวิศวกรรมศาสตร์ เมื่อเริ่มหางานทางอาจารย์ได้แนะนำให้ผมไปสมัครงานที่บริษัทแห่งหนึ่ง ซึ่งเป็นบริษัทต่างชาติและมีชื่อเสียงในประเทศไทย ช่วงเริ่มต้นของยุคเศรษฐกิจ “โชติช่วงชัชวาล” ต่อมา ผมได้รับข่าวดีว่าทางบริษัทได้รับผมเข้าทำงาน

เริ่มงานวันแรก เจ้าหน้าที่ฝ่ายบุคคลได้พาผมมาพบกับหัวหน้างานที่จะดูแลและกำกับงานผม ผมได้ยกมือไหว้ท่าน และนั่นเป็นวันแรกที่ผมได้พบและรู้จักกับ คุณนพพร สุวรรณิก ด้วยความจบใหม่ไม่เคยทำงานมาก่อน จึงรู้สึกเกร็ง ๆ และวางตัวไม่ค่อยถูก เมื่อได้พบผู้บังคับบัญชาครั้งแรก แต่ด้วยความที่ท่านให้ความเป็นกันเองกับผมมาก ทำให้ผมผ่อนคลายขึ้น และบอกกับผมว่า ให้เรียกท่านว่า “ พี่ต้อม “

ตั้งแต่นั้นมา พี่ต้อมคนนี้คอยสนับสนุนผมในการทำงานทุก ๆ ด้าน คอยแนะนำและช่วยแก้ไขปัญหาบ่อยครั้งที่ผมแก้ไม่ตก ให้กำลังใจผมยามที่ผมท้อถอยเรื่อย ๆ มา จนผมรู้สึกถึงความปรารถนาดี หวังดี ทำให้ผมเริ่มรักและเคารพในตัวพี่ต้อมคนนี้เหมือนพี่ชายคนหนึ่ง ซึ่งต่อมาด้วยความรักและเคารพในตัวพี่ต้อม ผมได้ขออนุญาตเรียนเชิญพี่ต้อมเป็นประธานคล้องพวงมาลัยและอวยพรให้ผมและภรรยาเพื่อความเป็นสิริมงคลในวันฉลองมงคลสมรสของผม

8 ปีที่ทำงานกับพี่คนนี้ ผมได้เรียนรู้และรับประสบการณ์มากมาย เมื่อถึงเวลาผมต้องไปตามทางที่ตั้งใจไว้ ผมลาออกและเปิดบริษัทของตัวเอง คำพูดแรกที่พี่ต้อมบอกผม “ไปเลยสุชาติ คุณไปรอดแน่นอน มีอะไรที่พี่ช่วยได้พร้อมสนับสนุน”  คำพูดนี้ เป็นคำพูดธรรมดาแต่แสดงถึงความจริงใจที่พี่คนนี้มีให้กับผมมาก ถึงแม้ผมไม่ได้ทำงานให้กับบริษัทนี้แล้ว แต่ความเป็นพี่เป็นน้องของผมกับพี่ต้อมไม่เคยจางหายไป ยังคงติดต่อพูดคุยกันตลอด และนัดกันว่าเทศกาลปีใหม่ของทุกปี ผมจะขออนุญาตเข้าไปกราบสวัสดีปีใหม่และทานข้าวร่วมกัน ทุกครั้งเราได้พูดคุยกันถึงเรื่องในอดีตและอัพเดทสถานการณ์ปัจจุบันของแต่ละฝ่าย เฮฮา สนุกสนานตามวัยอันควร

ช่วงหลังเมื่อผมทราบว่าสุขภาพพี่ต้อมเริ่มมีปัญหา ทำให้ผมรู้สึกกังวลและเป็นห่วงมากขึ้นในทุก ๆ ปีไป ช่วง 3 ปีที่ผ่านมา หลังจบการสังสรรค์กัน ผมจะเดินมาส่งพี่ต้อมขึ้นรถและขอกอดและกราบด้วยความรักและเคารพ พี่ต้อมจะอวยพรให้ผมและตบบ่าผมเบา ๆ

สำหรับเทศกาลปีใหม่นี้ ผมไม่มีโอกาสสวัสดีปีใหม่ สังสรรค์ ทานข้าวและกอดพี่ต้อมที่ผมรักและเคารพอีกต่อไป น้องคนนี้จึงขอมาส่งพี่ชายที่แสนดีขึ้นสู่สรวงสรรค์ สู่ภูมิภพที่ดีแทน ผมจะระลึกถึงพี่คนนี้ พี่ต้อมจะยังคงอยู่ในใจผมตลอดไป

สุชาติ ศิริบุรานนท์
