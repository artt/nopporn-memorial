# อาลัยรักจากพี่ ๆ น้อง ๆ

## รำลึกถึงน้องต้อม

พี่ ๆ เป็นเพื่อนพี่ต๋อยมา 60 ปีแล้ว บางคนนานกว่านี้ ถ้านับสมัยเรียนชั้นประถมกับพี่ต๋อย  คุณพ่อคุณแม่และพี่ตุ้ย เอ็นดูเพื่อนพี่ต๋อยเสมอมา น้องต้อมจะใกล้ชิดกับเพื่อน ๆ พี่ต๋อยมากกว่าพี่ตุ้ยและน้องต้น  พวกเรามีโอกาสได้พบปะกันที่บ้านสุทธิสารเป็นครั้งคราว ได้ร่วมวงทานน้ำพริกฝีมือคุณแม่ และอาหารปรุงอร่อยฝีมือพี่จี๊ด

บางโอกาสพิเศษ เช่น ฉลองปีใหม่สมัยเรียนโรงเรียนเตรียมอุดม เราเคยนัดฉลองกันที่บ้านสุทธิสาร น้องต้อมจะเล่นเปียโนและร้องเพลงไพเราะให้พี่ ๆ ได้ฟัง  พวกพี่จำภาพที่ได้เฮฮากับน้องต้อมในโอกาสต่าง ๆ ได้ดี

น้องต้อมจะใกล้ชิดดูแลพี่ต๋อยเสมอ ภาพจำของพี่คือ น้องชายตัวโต ขับรถออสติน มินิ ไปรับพี่ต๋อย ที่คณะอักษรศาสตร์หลายครั้ง ครั้งหนึ่งพี่ ๆ กลุ่มเล็ก ๆ มีรายการฉลองล่องเรือทางแม่น้ำเจ้าพระยา พี่ต๋อยผู้กลัวเรือและน้ำ ได้ร่วมรายการด้วย เพราะมีน้องต้อมร่วมทาง พี่จำได้แม่นยำ

เมื่อถึงวัยทำงานและมีครอบครัว พวกเราก็ยังมีโอกาสสังสรรค์กัน งานหลักคืองานฉลองวันเกิดคุณแม่ และน้องต้อมเป็นต้นเสียงร้องเพลงเพราะทุกครั้ง

ฉากทัศน์แห่งชีวิตได้ดำเนินไปตามทุกขอริยสัจสี่ คือ เกิด แก่ เจ็บ ตาย

เมื่อได้ข่าวน้องต้อมถูกโรคภัยเบียดเบียน พี่ ๆ แทบไม่มีโอกาสได้เยี่ยมอาการน้อง เพราะการระบาดของโควิด-19 เป็นต้นเหตุ เป็นอุปสรรคแก่การเยี่ยมผู้ป่วย เนื่องจากโรงพยาบาลควบคุมเข้มงวด

โอกาสสุดท้ายที่ได้พบน้องต้อม คือ ครั้งที่พี่ต๋อยนิมนต์หลวงพ่อจากอยุธยา มาเจริญพระพุทธมนต์ ที่รถเสบียง น้องต้อมได้มาร่วมรับพรด้วย พี่จำติดตา และดีใจได้เห็นน้องต้อมสดชื่นแจ่มใส

วันนั้นชุมนุมญาติใกล้ชิดของน้องครบทุกวัย รวมถึงรุ่นเยาว์สุด คือ ลูกชายน้อย ๆ ทั้งสองของน้องติม พวกพี่ ๆ กลุ่มประจำเพื่อนพี่ต๋อยที่มาร่วมกิจกรรม ต่างชื่นใจที่วันนั้นเห็นน้องต้อมสดใส หน้าตาชื่นบาน

ชีวิตคือเรื่องที่ผูกพันกับเวลา เมื่อเวลาที่ถูกกำหนดไว้สิ้นสุดลง เป็นข้อพิสูจน์ว่า ความจริงแห่งทุกขอริยสัจ ไม่มีใครหลีกพ้น… คงเหลือแต่ความทรงจำอาลัยรักน้องต้อมของพี่ ๆ เพื่อนพี่ต๋อย

รักและอาลัยน้องต้อม
พี่แกว มัณทนา และกลุ่มเพื่อนพี่ต๋อย

## บุคคลผู้เป็นที่รักยิ่ง

ขอแสดงความเสียใจในการสูญเสียบุคคลอันเป็นที่รักยิ่งของครอบครัว ต้อมเป็นคนร่าเริง เป็นน้องรักที่คอยปกป้องดูแลพี่ ๆ เราพี่ต๋อยและพี่เหมียวจะไม่ได้รับอนุญาตให้ไปเที่ยวในช่วงปิดเทอมถ้าไม่มีบอดี้การ์ด คือ ต้อมและน้องชายของเพื่อน

พี่ยังจำเด็กผู้ชายตัวกลม ๆ นุ่งกางเกงขาสั้นสีดำ ชอบกระเซ้าเย้าแหย่ ชวนดื่มน้ำเย็นตอนไปหาที่บ้านในซอยอินทามาระได้ไม่รู้ลืม เมื่อเราโตก็ได้แยกย้ายกันไปเรียนในสถาบันต่าง ๆ พี่ไปเรียนต่างประเทศและใช้ชีวิตอยู่ที่นั่นเป็นส่วนใหญ่ แต่เหมือนวงจรชีวิตเราจะผูกพันกัน ลูกสาวที่เรียนจบได้ไปสมัครงานเป็นเลขาของต้อม ซึ่งต่างคนก็ไม่รู้จักกันมาก่อน พี่กลับเมืองไทยจึงทราบข่าว และต้อมได้ให้ความรักความเอ็นดูหลานสาว รับเป็นผู้ใหญ่ฝ่ายเจ้าสาวในขณะที่แม่ทำงานอยู่ต่างประเทศ

พี่ทราบข่าวว่าต้อมป่วยและเสียดายที่ไม่ได้เยี่ยมเยียน ต้อมจากไปด้วยอาการสงบ ขอให้ต้อมนอนหลับให้สบาย ขอให้ดวงวิญญาณอันดีงามจงไปสู่สุคติเทอญ

ด้วยรักและอาลัย
พี่เหมียว สาวิตรี บัวขาว

## รักน้องต้อม

ความทรงจำชีวิตในวัยเด็กมักจะวนเวียนอยู่ที่บ้านต๋อย บางทีก็จำไม่ได้ว่าไปทำอะไร เดี๋ยวก็นั่งอยู่กับคุณพ่อคุณแม่ เดี๋ยวก็ได้ติดสอยห้อยตามไปเที่ยวจังหวัดใกล้ ๆ ที่คุณพ่อต๋อยพาเพื่อนไป เช่น ไปดูนกปากห่าง เดี๋ยวก็ได้ไปทานข้าวกลางวันนอกสถานที่ นอกจากนี้ ยังเคยนั่งรถไปเป็นบุคคลที่สามตอนที่พี่ตุ้ยไปรับพี่หมุ่ยไปไหน ๆ(คนอื่นหายไปไหนไม่ทราบ)

บางภาพมักมีน้องต้อมแทรกเข้ามาอีกคนหนึ่ง สมัยนั้นไม่ค่อยได้คุยกับน้องต้อมเท่าไหร่ จำได้ว่าแทบทุกครั้งจะเห็นน้องต้อมในชุดนักเรียน ใส่แว่นตา ชอบเล่นดนตรี ต่อมาน้องต้อมเปลี่ยนสถานะเป็นสุภาพบุรุษ คอยเป็นโชเฟอร์รับพี่สาว คือ พี่ต๋อยตามที่ต่าง ๆ และได้ไปเจอกับน้องชายที่ทำหน้าที่เดียวกัน ซึ่งน้องต้อมยังจำได้

เวลาผ่านไปนานแสนนาน จนได้พบน้องต้อมอีกในวันที่ไปร้านรถเสบียงที่สุขุมวิท น้องต้อมมาในมาดนักธุรกิจดูแปลกตา ยังให้นามบัตรมาด้วย จำได้ว่าวันนั้นรู้สึกดีใจที่ได้เห็นวิวัฒนาการของน้องต้อมที่เคยพบในวัยเด็ก ชีวิตได้มาไกลถึงตอนนี้แล้ว ยังอวดนามบัตรให้ใคร ๆ ดู

ต่อมาเมื่องานคุณแม่ ได้พบน้องต้อมอีก  ดีใจมากอีกครั้งเพราะน้องต้อมมาทักทายพร้อมแนะนำน้องตาและน้องเต้ให้รู้จัก ไม่นึกว่าจะเป็นครั้งสุดท้ายที่เราได้พบกัน

น้องต้อมผู้แสนสุภาพจะอยู่ในความทรงจำของพี่ตลอดไป ขณะนี้น้องต้อมคงมีความสุขสงบอยู่ในแดนไกลออกไป รอวันที่พี่จะออกเดินทางไปสมทบ   และร่วมอยู่ในบรรยากาศที่มีน้องต้อมผู้น่ารักเป็นส่วนหนึ่งด้วย  

รักน้องต้อม
พี่ออด

## น้องต้อมที่รัก

ใจหายนะคะเมื่อทราบข่าวการจากไปของน้องต้อม เราเจอกันครั้งสุดท้ายน่าจะเป็นตอนฉลองวันเกิดของคุณแม่ กำนลที่รถเสบียง และนั่นก็น่าจะเป็นครั้งสุดท้ายที่พี่ได้ฟังเพลงไพเราะจากน้องต้อม นักร้องสมัครเล่นตัวตึงเสียงทุ้มนุ่มเพราะของชาวรถไฟสายสุวรรณิกเช่นเดียวกัน

พี่สารภาพว่าตั้งแต่น้องต้อมป่วย พี่มีโอกาสได้ไปเยี่ยมเพียงครั้งเดียวเพราะติดที่ต้องดูแลคุณพ่อ ต่อด้วยดูแลคุณแม่หลายปี เข้าใจได้ไม่ว่ากันนะคะ…

ทุกบทบาทไม่ว่าจะเป็นลูกที่ดี เป็นพี่เป็นน้อง เป็นหลานลุงเป็นอา เป็นเพื่อน เป็นลูกน้องเป็นนาย เมื่อมีครอบครัวก็เป็นสามี เป็นพ่อ เป็นผู้นำที่ดี วางหลักปักฐานมั่นคงไว้ให้น้องตาน้องเต้ครอบครัวที่รักครบถ้วนสมบูรณ์อย่างดีที่สุดแล้ว  การเดินทางใหม่ในครั้งนี้ ไม่มีอะไรต้องให้ห่วงหน้าพะวงหลัง ขอได้เจอครบทั้งคุณพ่อคุณแม่ เป็นการเดินทางสู่สุคติที่สมบูรณ์ในสัมปรายภพนะคะ

พี่ต้วม

## ระลึกถึงน้องต้อม

ตั้งแต่พี่ได้รู้จักกับต๋อยที่โรงเรียนเตรียมอุดมฯ พี่ก็มีโอกาสได้รู้จักน้อง ๆ ของต๋อยพ่วงไปด้วย ได้รู้จักน้องต้อมผู้มีอัธยาศัยดี ร่าเริงตลอดเวลา ไม่ว่าเวลาใดที่พบกัน น้องต้อมก็จะมีเรื่องคุยที่ทำให้พี่ได้หัวเราะเสมอ

ครั้งหนึ่ง น้องต้อมกับพี่พบกันที่ซอยอารีย์ น้องต้อมมากับหลานเต้ ซึ่งตอนนั้นอายุประมาณ 7-8 ขวบ น้องต้อมจะเรียกหลานเต้ให้มาสวัสดีป้าติ๋ม พร้อมกับถามว่า “ลูกผมน่ารักไหม” พี่ก็จะบอกว่า “น่ารัก น่ารักเหมือนพ่อเลย” น้องต้อมจะถูกใจมาก หัวเราะเสียงดัง จนแม่ค้าแถวนั้นแอบมองเราสองคนว่า คุยสนุกอะไรกันหนักหนาถึงได้หัวเราะกันเช่นนั้น

เพราะฉะนั้น สำหรับน้องต้อม พี่จะจำได้แต่ภาพที่หัวเราะร่าเริง พูดคุยเล่าเรื่องสนุก ๆ ให้พี่ได้หัวเราะเสมอ เสียดายที่ต่อไปนี้ ไม่มีใครหัวเราะเสียงดัง ๆ เล่าเรื่องสนุก ๆ ให้ได้ฟังอีกแล้ว

พี่เชื่อว่า กุศลผลบุญที่น้องต้อมได้ทำมาตลอดชีวิต จะส่งผลให้ดวงวิญญาณของน้องไปสู่สุคติในสัมปรายภพ

พี่ติ๋ม

## น้องต้อม ผู้เป็นสุภาพบุรุษ และเป็นบุรุษที่สุภาพ

คิดถึงนะ น้องต้อม ผู้เป็นสุภาพบุรุษ และเป็นบุรุษที่สุภาพในความรู้สึกของพี่ ตั้งแต่วันแรกที่ได้รู้จัก จนถึงวันที่ลาจาก ต้อมเป็นคนคุยสนุก มีอารมณ์ขัน ร้องเพลงเพราะมาก

มีเรื่องที่ชื่นชมและประทับใจมาก คือ ต้อมได้อบรมบ่มเพาะ เลี้ยงดูหลานเต้ ให้เป็นเด็กที่มีคุณภาพ และเก่งรอบด้าน เต้ได้รับมรดกสิ่งดี ๆ นี้จากต้อม เป็นคนดีของสังคม เป็นบุรุษที่สุภาพ อ่อนน้อม มีสัมมาคารวะ อารมณ์ดี ให้ความอบอุ่นกับทุกคนรอบข้าง ทุกเพศ ทุกวัย เต้เอาอยู่หมด

เสียดายที่ต้อมจากไปเร็วไปหน่อย ไม่ได้เห็นลูกชายหัวแก้วหัวแหวน เดินทางบนเส้นทางเกียรติยศสูงสุดดั่งที่ปรารถนาไว้ในขณะที่มีชีวิตอยู่ พี่เชื่อมั่นว่า เต้ต้องไปถึงจุดนั้น ได้เป็นบุคคลแนวหน้าขององค์กรและเป็นกำลังสำคัญของประเทศ และของครอบครัว

แต่แม้จะไม่ได้เห็นด้วยตาเนื้อ แต่พี่เชื่อมั่นว่าต้อมจะเห็นเต้จากบนสวรรค์ ต้อมภูมิใจได้เลย “ลูกไม้ใต้ต้นต้อม”

ขอให้ดวงจิตของต้อมไปสู่สุคติภูมิในสัมปรายภพ

ด้วยความอาลัยรัก
พี่อุ้ม

## รักคุณต้อมตลอดไป

พี่อ้อยรักและคิดถึงคุณต้อมตลอด เสมอมา ขอบคุณคุณตาและน้องเต้มากที่อยากให้เราได้เขียนไว้อาลัยคุณต้อม

พี่อ้อยคิดว่าอีกไม่นานเราจะได้เจอกันในภพหน้า  ป่านนี้คุณต้อมคงได้เจอกันกับป่าป๊า (คุณสาโรจน์ ประจักษ์ธรรม) แล้ว  คงจะมีความสุขที่เพื่อนรักได้เจอกันแล้ว

คุณต้อมเป็นเพื่อนรักที่สุดของป่าป๊า ก่อนที่ป่าป๊าจะได้รู้จักกับแม่อีก

แล้วพอแม่ได้รู้จักคุณต้อมก็ได้สัมผัสถึงความดี ความเอื้ออาทร ของคุณต้อมมาโดยตลอด

คุณต้อมอารมณ์ดี หัวเราะง่าย ใจเย็น ชอบร้องเพลง เวลาหัวเราะโลกจะสดใสทีเดียว คุณต้อมชอบรถ เหมือนป่าป๊า และเหมือนเต้ด้วย (run in the family)

ยังมีอะไรอีกเยอะที่ทำให้คิดถึงคุณต้อม แต่ถ้าให้แม่เรียบเรียงเป็นภาษาเขียนคงจะไม่ค่อยสละสลวย แต่อย่างไรก็ตามขอให้น้องเต้ และคุณตา รับรู้ว่าครอบครัวเรารักและคิดถึงคุณต้อมเสมอ และจะยังรักกันอย่างนี้ตลอดไป จนกว่าชีวิตจะหาไม่

พี่อ้อย ฐิติกา ประจักษ์ธรรม

## พี่ต้อม ผู้ไม่ใช่แค่เพียงพี่ชาย แต่เป็นดั่งสมาชิกในครอบครัว

ในนามของครอบครัวศิริรัตน์ ขอใช้โอกาสนี้เพื่อกล่าวคำไว้อาลัยถึงพี่ต้อม ผู้ที่เราได้รู้จักและมีความสัมพันธ์อันดีมายาวนานกว่า 40 ปี พี่ต้อมไม่ใช่เป็นเพียงแค่พี่ชาย แต่เป็นดั่งสมาชิกในครอบครัวผู้เปี่ยมไปด้วยความอบอุ่น ความรักและความจริงใจ

ครอบครัวของเรา ตัวเต้งเองได้รู้จักพี่ต้อมตั้งแต่สมัยเรียนมัธยมศึกษา พี่ต้อมได้กรุณาพาเที่ยว พานั่งรถหรูแต่งซิ่งเพลงดังคันงาม ส่วน ทีน่า ก็รู้จักกับพี่ต้อมตั้งแต่เยาว์วัย และต้องคอยวิ่งหนีพี่ต้อม ด้วยความขี้เล่นหยอกล้อของพี่ต้อม นั่นเอง

พี่ต้อมเป็นคนดีที่มีจิตใจงดงาม ผู้เต็มไปด้วยเสียงหัวเราะและรอยยิ้มที่มอบความสุขให้แก่ทุกคนที่ได้อยู่ใกล้ ความเป็นกันเอง ความมีน้ำใจ และความอ่อนโยนของพี่ต้อม คือ สิ่งที่ทำให้ทุกคนรักและเคารพในตัวเขา การได้ร่วมใช้เวลาในช่วงชีวิตกับพี่ต้อมจึงเป็นความทรงจำที่เราจะไม่มีวันลืม โดยเฉพาะเสียงหัวเราะที่เปล่งดังด้วยความสุขที่ไม่มีใครเหมือนจะอยู่ในความทรงจำของเราตลอดไป

ในฐานะหัวหน้าครอบครัว พี่ต้อมเป็นผู้ที่ทุ่มเทและเสียสละเพื่อคนในครอบครัวอย่างไม่เห็นแก่เหน็ดเหนื่อย เขาทำทุกอย่างเพื่อให้ครอบครัวมีความสุขและความมั่นคง การจากไปของพี่ต้อมเป็นการสูญเสียครั้งใหญ่ที่ไม่มีสิ่งใดมาแทนที่ได้

แม้ว่าการจากลาครั้งนี้จะเกิดขึ้นอย่างกะทันหันและทิ้งความโศกเศร้าให้กับทุกคนที่รักเขา แต่เราขอจดจำคุณต้อมในฐานะผู้ที่สร้างรอยยิ้มและเสียงหัวเราะให้กับโลกใบนี้ ขอให้พี่ต้อมได้พักผ่อนอย่างสงบสุขในภพภูมิที่ดี

สุดท้ายนี้ ในนามของครอบครัวศิริรัตน์ เราขอแสดงความอาลัยรักและความเคารพต่อพี่ต้อมด้วยหัวใจ

ขอขอบคุณสำหรับมิตรภาพ ความทรงจำ และช่วงเวลาที่มีค่า ขอให้ดวงวิญญาณของพี่ต้อมเดินทางไปสู่สรวงสวรรค์ และโปรดรับรู้ว่าความรักและความคิดถึงของเราจะอยู่กับพี่ตลอดไป

ด้วยความรักและอาลัยยิ่ง
เต้ง ทีน่า ไรอัน เควิน และครอบครัวศิริรัตน์

## “พี่ต้อม” พี่ชายที่แสนดีของผม

“พี่ต้อม” ในความทรงจำของผม พี่ต้อมเป็นผู้ชายสุภาพ เป็น Gentleman รักครอบครัว รักพี่น้อง รักภรรยา รักลูก รักเพื่อน ความรักความเมตตาที่เต็มเปี่ยมยังแผ่ไพศาลถึงน้องชายคนนี้

พี่ต้อมเป็นผู้ชาย ที่เรียกได้ว่า “ครบเครื่อง” มาดเท่ห์ แต่งตัวดี มี Style เท่ห์สุด ๆ ตอนสูบซิการ์ ถึงแม้ผมไม่สูบบุหรี่ แต่ผมชอบที่ได้ไปนั่งมองพี่ต้อมสูบซิการ์เล่าเรื่อง ถ่ายทอดประสบการณ์ต่าง ๆ ให้ผมฟัง พร้อมทั้งเสียงหัวเราะที่เป็นเอกลักษณ์ มองผมด้วยสายตาที่เต็มเปี่ยมไปด้วยความเมตตาเสมอ อีกอย่างที่ลืมไม่ได้เลยคือ พี่ต้อมร้องเพลงเพราะมาก โดยเฉพาะเพลง My way ทุกครั้งที่ได้ยินเพลงนี้ผมจะคิดถึงเสียงเพลงที่พี่ต้อมร้องให้ฟังเสมอ

อีกหนึ่งสิ่งที่ไม่เคยลืม คือ กิจกรรมที่สร้างความผูกพัน ความสัมพันธ์ที่แน่นแฟ้นมากขึ้นกับวงนับเลขที่มีแต่บุคคลผู้สูงวัยที่ผมเคารพ จะมีเรื่องเล่าต่าง ๆ ให้ผม ซึ่งเป็นสมาชิกวงที่อายุน้อยสุดฟัง ทุกคนจะตั้งตารอที่จะได้มาพบคุณย่า และพี่ ๆ ในวันหยุดสุดสัปดาห์ ร่วมกิจกรรมที่ทำให้ทุกคนมีความสุขสนุกสนานมาก มีเรื่องคุยสนทนากัน เล่นเกมนับเลขสังสรรค์บันเทิงกัน และพี่ต้อมเป็นคนที่ผมแซวเล่นกันได้ตลอดเวลา พี่ต้อมจะมีคำพูดขำ ๆ โต้ตอบกัน พร้อมเสียงหัวเราะอันสนุกสนานสดใส เจอกันทุกครั้งพี่ต้อมจะตบไหล่ผม ยิ้มและมองผมด้วยสายตาที่มีเมตตาเสมอ

พี่ต้อม หนุ่มหล่อเท่ห์คนนี้ ไม่ทานผลไม้เลย แต่ผมมักตักผลไม้ส่งให้พี่ต้อม พี่ต้อมก็จะหันมามอง ทำตาขวางใส่ผม และหันมาขำหัวเราะด้วยกัน เป็นความทรงจำความอบอุ่นที่ไม่เคยจางหาย ในช่วงเวลาที่เราต้องเผชิญกับความสูญเสียครั้งใหญ่ที่สุดในชีวิตนี้ ด้วยหัวใจยังคงเต็มเปี่ยมไปด้วยความรักและความอาลัยที่มีต่อพี่ต้อม พี่ชายที่เป็นที่รักยิ่ง ความรู้สึกเศร้าโศกเสียใจนั้น มิอาจบรรยายออกมาเป็นคำพูดได้ทั้งหมด

สิ่งสำคัญที่พี่ทิ้งไว้ให้ คือ การเป็นแบบอย่างที่ดีงามในทุก ๆ ด้าน พี่ต้อมไม่เพียงแต่เป็นที่รักของครอบครัว แต่ยังเป็นที่รักของเพื่อนฝูงและคนรอบข้าง ทุกคนที่ได้พบเจอพี่ล้วนสัมผัสได้ถึงความจริงใจและความอบอุ่นที่พี่ส่งผ่านรอยยิ้มและสายตาของพี่ ที่เต็มไปด้วยแสงสว่างที่อบอุ่น ปลอดภัย และเปี่ยมด้วยพลังบวก พี่เป็นคนที่ทำให้ทุกคนยิ้มได้เสมอ

ขอบคุณ “พี่ต้อม” ที่เมตตาต่อน้องชายคนนี้เสมอ ทุกครั้งที่ผมเจอพี่ต้อมจะคอยมาตบไหล่ และเรียกผม “ว่าไงท่านนายพล” เป็นคำทักทายที่พี่เรียกผมเสมอและพี่ยังคอยให้มุมมองข้อคิดและให้กำลังใจผมในการทำงานด้วยความทุ่มเท ซื่อสัตย์สุจริต

"พี่ต้อม" พี่ชายที่แสนดี ขอให้พี่ได้พักผ่อนในที่สุขสงบเต็มไปด้วยความรักความอบอุ่นสวยงาม เหมือนกับความงามของหัวใจพี่ต้อมที่ผมได้สัมผัสมาตลอด จะจดจำ “พี่ต้อม” พี่ชายที่แสนดี ด้วยความรักและความคิดถึงเสมอ ความรักและความทรงจำที่มีต่อพี่ต้อมจะยังคงอยู่ในหัวใจตลอดไป

ด้วยหัวใจที่อาลัยและรักไม่มีสิ้นสุด
พ.ต.อ. สมชาย อยู่สวัสดิ์
รองผู้บังคับการตำรวจภูธรจังหวัดฉะเชิงเทรา

## อาลัยพี่ต้อม

ย้อนไปเมื่อประมาณสามสิบปีที่แล้ว ผมได้เข้าทำงานที่บริษัท ไรมอนแลนด์ จำกัด ในส่วนของฝ่ายขาย โดยเป็นลูกน้องในทีมของพี่ต้น น้องชายของพี่ต้อม จึงได้มีโอกาสไปมาหาสู่กับครอบครัวสุวรรณิก

บ่อยครั้งที่ได้ไปร่วมงานสำคัญของครอบครัวอย่างสม่ำเสมอ ผมก็ได้รับความรักความเมตตาจากทุก ๆ ท่าน ด้วยความอบอุ่น เรียกได้ว่า เปรียบเสมือนญาติ คุณพ่อคุณแม่และพี่ ๆ ทุกท่าน ล้วนเป็นผู้ใหญ่ที่ผมให้ความเคารพนับถือ และถ้านับอายุกันแล้วผมก็อายุเท่ากับตู ซึ่งถือว่าเป็นรุ่นหลาน ต่อมาทราบว่า พี่ต้อม จบจากกรุงเทพคริสเตียน รุ่น 117 พวกเราชาวกรุงเทพคริสเตียน จะนับถือกันเป็นพี่เป็นน้อง แม้อายุจะแตกต่างกันอย่างไร เราก็ยังนับเป็นรุ่นพี่รุ่นน้องกัน

พี่ต้อมได้เล่าประสบการณ์อันน่าตื่นเต้นในวัยเด็กให้ฟังเรื่องนึง พี่ต้อมได้ไปเที่ยวสนามหลวงกับครอบครัว ตอนนั้นพี่ต้อมยังเล็กมาก มีอายุประมาณเจ็ดถึงแปดขวบได้ ช่วงนั้นเป็นช่วงที่มีคนมาเล่นว่าวกันมากมาย พี่ต้อมเองก็สนใจ พี่ต้อมได้เกิดพลัดหลงกับครอบครัว แต่ครอบครัวเองก็ไม่ทราบและได้ขับรถกลับบ้านไป ทำให้หลังจากพี่ต้อมหาใครไม่พบ เหลืออยู่เพียงตัวคนเดียว ก็เริ่มตั้งสติที่จะขอความช่วยเหลือ พี่ต้อมเองก็ยังไม่ไว้ใจคนแปลกหน้าที่พยายามเข้ามาช่วยเหลือเพราะรู้ว่าเป็นเด็กพลัดหลง พี่ต้อมไม่พูดคุยด้วยเพราะไม่แน่ใจว่าเป็นคนดีหรือไม่ ต่อมา จึงตัดสินใจว่าต้องไปหาคนช่วยเหลือ พี่ต้อมเลือกที่จะขอความช่วยเหลือจากตำรวจ และในที่สุดพี่ต้อมก็สามารถกลับบ้านได้อย่างปลอดภัย นึกย้อนไปเมื่อเจ็ดสิบปีที่แล้ว การสื่อสารต่าง ๆ ยังไม่ดีนัก มีแค่โทรศัพท์ตามบ้าน แต่พี่ต้อมแสดงให้เห็นว่า แม้อายุยังน้อย แต่พี่ต้อมยังมีสติ ไหวพริบและปฎิภาณในการเอาตัวรอด เด็กตัวเล็ก ๆ คนเดียวแต่ยังมีสติที่จะดูแลตัวเองและขอความช่วยเหลือจากคนที่เค้าคิดว่าน่าเชื่อถือที่สุดได้

พี่ต้อมเป็นพี่ชายที่อารมณ์ดี ชอบดนตรี ชอบร้องเพลง ผมเองก็ได้รู้จักเพลงที่ไพเราะและสนุกไว้ร้องในโอกาสต่าง ๆ จากพี่ต้อม เช่น พรานล่อเนื้อ ไอ้หนุ่มผมยาว และเพลงสากลอีกมากมาย อีกเรื่องที่พี่ต้อมชอบและมีความสนใจคือ เครื่องยนต์และรถยนต์ ก็เรียกได้ว่าสมัยหนุ่ม ๆ นี่ พี่ต้อมเป็นนักซิ่งตัวยงคนนึงเลยทีเดียว ได้เคยมีโอกาสขับรถให้พี่ต้อมนั่ง ซึ่งผมเองก็ขับด้วยความรู้ความเข้าใจของตัวเองซึ่งไม่ถูกวิธี พี่ต้อมก็ได้กรุณาช่วยแนะนำ ให้มีความรู้ ความเข้าใจ และมีความปลอดภัยในการขับขี่

ในช่วงสิบกว่าปีก่อน เราจะมีการนัดสังสรรค์กันในหมู่เครือญาติทุกวันเสาร์ และจะมีการเล่นเกมกันหลังจากรับประทานอาหารค่ำเรียบร้อยแล้ว โดยมีพี่อุ้ม เป็นผู้แนะนำเกมสนุก ๆ ให้พวกเราได้ร่วมเล่นกัน ที่สำคัญ คุณแม่ ป้าหมอฤดี พี่ปัญญา พี่ต๋อย ก็ได้ร่วมสนุกกับพวกเราด้วยเป็นประจำ ได้มาเจอกัน มีอาหารอร่อย ๆ ทานร่วมกัน พูดคุยกัน มีรอยยิ้ม หยอกล้อ และมีความสุข ตัวผมเองก็ได้รับความรู้ และเรื่องเล่าประสบการณ์ต่าง ๆ จากแต่ละท่าน ส่วนพี่ต้อมก็ได้เล่าเรื่องที่สนุกตื่นเต้นในช่วงวัยต่าง ๆ ตั้งแต่ในวัยเด็ก หลากหลายเรื่องจนถึงวัยทำงาน กิจกรรมคืนวันเสาร์ ก็ได้ดำเนินไปอยู่หลายปี หลังจากผมมีลูกก็ไม่ได้ไปร่วมสังสรรค์ เนื่องจากมีภารกิจช่วยภรรยาดูแลลูกช่วงกลางคืน  แต่ก็ยังได้ติดตามข่าวคราวอยู่สม่ำเสมอ ได้เข้ามาขอพรผู้ใหญ่ในวันปีใหม่ และตามวาระสำคัญต่าง ๆ

ตั้งแต่ช่วงโควิด ผมกับพี่ต้อมก็ใช้ไลน์ในการสื่อสาร รับทราบข่าวคราวระหว่างกัน แทบทุกวันก็จะมีข้อความจากพี่ต้อม เป็นเรื่องเล่าบ้าง เพลงบ้าง คลิปตลกต่าง ๆ บางช่วงที่ข้อความหายไป ก็ทราบว่าพี่ต้อมเข้ารับการรักษาที่โรงพยาบาล ส่วนตัวผมเองก็ระลึกถึงพี่ต้อมเสมอ และอวยพรขอให้พี่ต้อมมีสุขภาพแข็งแรง

ไม่นานมานี้ ผมได้เห็นภาพพี่ต้อมและครอบครัวถ่ายภาพร่วมกันที่ร้านอาหาร จากเฟสบุ๊คของน้องเต้ ผมเองเห็นภาพแล้วก็ดีใจที่พี่ต้อมมีสุขภาพแข็งแรง สดใส มีความสุข ได้ออกมาทานอาหารกับครอบครัว ก็ได้ร่วมอวยพรขอให้พี่ต้อมมีสุขภาพแข็งแรง แต่ต่อมาได้ทราบว่าพี่ต้อมได้จากพวกเราไปแล้วภายหลังจากวันนั้น

ผมรู้สึกเสียใจและตกใจกับข่าวนี้มาก แต่ผมก็เชื่อว่าพี่ต้อมไม่มีอะไรที่ต้องเป็นห่วงอีกแล้ว ขอให้พี่ต้อมมีความสุข สงบ และหมดกังวล เนื่องจากลูกชายมีอาชีพ มีความก้าวหน้าในหน้าที่การงาน สามารถดูแลครอบครัวได้เป็นอย่างดี และเป็นเสาหลักของครอบครัว รวมทั้งประเทศชาติได้ต่อไปในอนาคต

ฉิ่น ฉัตพงศ์ โปษยะพิสิทธิ์ BCC 134

## คิดถึงพี่ต้อมเสมอ

พี่ต้อมครับ

สิ่งที่เราได้ทำด้วยกัน สนุกด้วยกัน มาหลายสิบปี ตั้งแต่วัยเด็ก ไม่ว่าแต่งรถ ตีเทนนิส ยิงปืน ล้วนเป็นสิ่งที่ชอบเหมือน ๆ กัน ทำให้เราสนิทสนมกันมากเป็นพิเศษ จนวัยทำงานพี่ก็ยังให้โอกาสน้องปูไปทำงานร่วมกันในสายยานยนต์ ซึ่งก็เป็นสิ่งที่เราชอบ สนุกกับงานกันหลายปี แม้ช่วงหลังอาจจะห่างกันบ้างจากงานที่ทำ พบกันน้อยลง แต่คิดถึงและเป็นห่วงพี่ต้อมเสมอ อยากชวนพี่ต้อมไปขับรถเล่นที่สนามแข่งรถที่เป็นผลงานของน้อง แต่ยังไม่มีโอกาสซักที ได้รับข่าวจากน้องต้นเรื่อย ๆ ว่าบางช่วงพี่ต้อมก็ดีขึ้น ก็ดีใจ เผื่อพี่จะได้มาสนุกด้วยกันบ้าง จนวันที่น้องต้นโทรมาบอกว่าพี่อาการไม่ค่อยดี อยู่โรงพยาบาล รู้สึกตกใจมาก ยังโชคดีที่ได้มาพบพี่ ลาพี่ก่อนที่พี่จะจากไป

พี่ต้อมครับ พี่คงไปสู่ภพภูมิที่ดี ไปมีความสุขแล้ว ชาติหน้ามีจริงเราคงจะได้พบกัน สนุกด้วยกันเหมือนที่เคยนะครับ

น้องปู เอกประวัติ เพ็ชรรักษ์

กราบลาพี่ต้อม

พี่ต้อมเป็นเสมือนพี่ชายที่แสนดี ได้รู้จักพี่ต้อมมาตั้งแต่สมัยเรียนหนังสือเสร็จ และเริ่มเที่ยว ดื่ม ฟังเพลง ซึ่งส่วนใหญ่ก็จะแวะเวียนหาต้น ตามร้านอาหารอยู่บ่อย ๆ  ก็จะเจอพี่ต้อมแทบทุกครั้ง โดยเฉพาะรถเสบียงซอยสุขุมวิท 11

พี่ต้อมเป็นผู้ชายอารมณ์ดี เป็นหนึ่งในสเปคของสาว ๆ หลาย ๆ คน ขับรถสปอร์ตโก้ ดื่มเหล้าสูบซิก้าร์ จิตใจดี มีเมตตา ก็จะมักได้นั่งคุยด้วยบ้าง แอบฟังพี่ต้อมกับต้นพูดคุยเรื่องราวสัพเพเหระอยู่เป็นประจำ เสียงหัวเราะของพี่ต้อมจะดังกังวานจริงใจ เจอพี่ต้อมหลังสุด ก็ยังเห็นนั่งสูบซิก้าร์อยู่ตรงไชน่าเพลส

หลังจากที่ได้พอทราบมาว่าพี่ต้อมเริ่มไม่ค่อยแข็งแรงแล้ว ยังบอกเลยว่าเดี๋ยวจะฟ้องเต้ พี่ต้อมยังหัวเราะและบอกว่า…สูบได้ ในใจก็ยังคอยห่วงอยู่ว่าพี่ต้อม จะต้องระวังเรื่องอาหาร และสุขภาพอย่างจริงจัง

ทางครอบครัวพี่ต้อมเองก็ได้ดูแลพี่ต้อมได้อย่างดีที่สุดแล้ว หลังสุดก็ได้ยินว่าพี่ต้อมได้จากพวกเราไป มีรอยยิ้มอย่างมีความสุข ซึ่งก็ทำให้ทุกคนค่อนข้างตกใจ เนื่องจากวันก่อนหน้านั้น พี่ต้อมได้นั่งรับประทานอาหารกับครอบครัว อย่างเอร็ดอร่อย เป็นปกติดีอยู่เลย

ตุ่ม ขอแสดงความเสียใจกับครอบครัวพี่ต้อม และขอให้พี่ต้อมไปสู่สุคติ สัมปรายภพ และนิพพาน อันสุขสงบด้วยเทอญ

ตุ่ม ม.ล. ศสิพร รัชนี

## ถึงพี่ต้อมผู้รักรถ PORSCHE

ทำไมผมรู้จักพี่ต้อม? บ้านคุณแม่พี่ต้อม เล่นกีฬาบริหารมือกับคุณยายและคุณแม่ที่บ้านเอกประวัติเพื่อนสนิทผมทุกสัปดาห์ และนับญาติกัน พี่ต้อมเป็นพี่ชายน้องต้น เพื่อนสนิทของแก้ว ภรรยาผม พี่ต้อมเป็นเพื่อนกับพี่ยั้ม ญาติผู้พี่ของผม แต่ผมกลับมาสนิทคุ้นเคยกับพี่ต้อมเพราะรถ PORSCHE

ย้อนหลังกลับไปเมื่อ 30 ปี ที่แล้ว PORSCHE CLUB THAILAND ก่อตั้งขึ้นมา เริ่มจากการมี MEMBER ประมาณ 20-30 คัน พี่ต้อมก็เป็นหนึ่งในนั้น และเป็นคนที่ช่วยผมรวบรวมกลุ่มย่อยมารวมกันเป็น CLUB ที่เป็นเรื่องเป็นราว จนปัจจุบันมี MEMBER เกือบ 800 คันแล้ว

พี่ต้อมไม่เล่นรถแบบคนมีเงินทั่วไป ที่ใช้เงินซื้อรถแบบสำเร็จรูป ตอนนั้นพี่ต้อมจะซื้อรถรุ่นเก่าแล้วมาแปลงเป็นรถรุ่นใหม่ ทำหมดทุกส่วนไม่ว่าจะเป็นตัวถัง เครื่อง ช่วงล่าง และภายใน ซึ่งเสียทั้งเงินและเวลา แต่ได้ความรู้ และความสะใจ รวมแล้วใช้เงินไปมากกว่าซื้อรถใหม่อีก

พี่ต้อมเป็นคนมีความรู้ ฉลาด หัวเราะเสียงดัง ฟังชัด จริงใจ ผมเชื่อว่าพี่ต้อมรักผมเหมือนน้องชายคนหนึ่ง ผมติดขัดปัญหาใด ขอความช่วยเหลือใด ๆ พี่ต้อมเต็มที่เสมอ หลายปีหลังห่างกันไป เพราะพี่ต้อมไม่สบาย ผมก็ยังรับทราบและติดตามข่าวจากน้องต้นอยู่เสมอ

วันนี้พี่ต้อมจากไปแล้ว ทิ้งความทรงจำ และ ความรู้สึกดี ๆ เอาไว้ ไม่ว่าพี่ต้อมจะอยู่ที่ใดคนอย่างพี่จะมีแต่ความสุขครับ

ช้าง ทัชชะ ชัยปาณี
ประธานชมรมรถปอร์เช่แห่งประเทศไทย

## ถึงคุณอาต้อมที่รักและเคารพที่สุด

แนทรู้สึกเป็นเกียรติมากที่ได้มีโอกาสเขียนคำอาลัยถึงอาต้อมเป็นครั้งสุดท้าย

มันยากมากจริง ๆ ที่จะเขียนถึงอาต้อมที่รัก เพราะแนทมีแต่ความทรงจำดี ๆ ที่เขียนเท่าไรก็ไม่หมด

อาต้อมเป็นคุณอาที่แนทรักและเคารพที่สุด รู้จักมาตั้งแต่ยังเด็ก พอรู้ความก็สังเกตเห็นว่าอาต้อมกับป่าป๊า (คุณสาโรจน์ ประจักษ์ธรรม) จะอยู่ด้วยกันบ่อย ๆ ซึ่งแนทไม่แปลกใจเลยที่อาต้อมเป็นเพื่อนสนิทของป่าป๊า เพราะอาต้อมเป็นคนที่น่ารัก และน่าเคารพในสายตาแนทเสมอ

อาต้อมเป็นคนที่คิดถึงคนอื่นอยู่ตลอดเวลา รถทุกคันของป่าป๊าและแนท อาต้อมจะมาช่วยดู แนะนำ และเลือกให้ เพราะต้องการให้ป่าป๊าและแนทได้ขับรถคันที่ดีที่สุดเสมอ

อาต้อมเป็นคนที่มีน้ำใจที่สุดที่แนทรู้จัก อาต้อมมักจะพาป่าป๊าและแนทไปกินของอร่อย ๆ และจะพาไปเลี้ยงที่ร้านอาหาร China Place, Platform และ Maze อยู่เสมอ เพราะอาต้อมรู้ว่าเป็นร้านโปรดของครอบครัวป่าป๊า

อาต้อมเป็นคนสอนให้แนทรู้จักความกตัญญู ถึงแม้ว่าร่างกายอาต้อมจะเจ็บป่วยไม่แพ้กัน แต่ก็ยังคิดถึงป่าป๊าอยู่ตลอด อาต้อมเน้นย้ำเสมอให้แนทดูแลป่าป๊าและแม่ให้ดีที่สุด อาต้อมเป็นคนบอกแนทให้หาซื้อรถตู้ดี ๆ ให้ป่าป๊า เพื่อให้ป่าป๊าเดินทางได้อย่างสะดวกสบาย และมีคุณภาพชีวิตที่ดีที่สุดแม้ในยามเจ็บป่วย

ตอนนี้แนทคิดว่าอาต้อมและป่าป๊าน่าจะได้ไปเที่ยว ขับรถเล่นกัน และกินของอร่อย ๆ อย่างมีความสุขบนสวรรค์แล้ว

ถึงแม้ว่าทั้งสองคนจะไม่ได้อยู่กับเราที่นี่แล้ว แต่แนทมั่นใจว่า legacy และความทรงจำดี ๆ กับอาต้อมและป่าป๊าจะอยู่กับเราตลอดไป

รักและคิดถึงอาต้อมเสมอครับ
แนท ยศนันท์ ประจักษ์ธรรม

## คำไว้อาลัยให้น้าต้อม

ครอบครัวของเรารู้จักน้าต้อมมากว่า 30 ปี น้าต้อมเป็นคนที่อัธยาศัยดี ใจดีกับคนรอบข้างเสมอ ๆ ทุกครั้งที่เจอน้าต้อม พวกเรารู้ทันทีว่าเราจะมีความสุขกับการกิน มีบทสนทนาที่น่าสนใจ และจะได้ยินเสียงหัวเราะดัง ๆ ของน้าต้อมที่ทำให้ทุกคนรอบข้างยิ้มตามไปด้วย

น้าต้อมเป็นต้นแบบของการเป็นหัวหน้าครอบครัวที่ดี เจ้านายที่น่าเคารพรักของลูกน้อง

น้าต้อมรักน้าตากับเต้มาก ๆ สมัยตอนเด็ก ๆ จะไม่ยอมให้เต้ไปไหนไกลเลย กว่าน้าต้อมจะยอมให้เต้ไปนิวซีแลนด์ เรียนซัมเมอร์ด้วยกัน จำได้ว่าต้องเกลี้ยกล่อมอยู่นาน แต่นี่แสดงถึงความรักที่น้าต้อมมีให้เต้มาก ๆ น้าต้อมเป็นห่วง และไม่อยากให้เต้ต้องลำบาก น้าต้อมเป็นตัวอย่างของพ่อที่รักลูกอย่างไม่มีเงื่อนไขและพร้อมที่จะสนับสนุนลูกตลอดถึงแม้ว่าบางครั้งอาจจะไม่ถูกใจตัวเองมากนัก

มีครั้งหนึ่ง น้าต้อมชวนให้ไปงานบรรยายของที่บริษัทน้าต้อม ภายในงาน เจอร์จะเห็นทุกคนมาสวัสดีน้าต้อมด้วยความเคารพรัก และพูดคุยกับน้าต้อมตลอดเวลา น้าต้อมจะยิ้มรับและคุยกับทุก ๆ คน อย่างเป็นกันเองเสมอ

น้าต้อมชอบรับประทานอาหารอร่อย พวกเราสองครอบครัวจะนัดกันไปกินกันบ่อย ๆ แต่ที่ไปบ่อยที่สุดน่าจะเป็นร้าน Fire Place ที่โรงแรม Intercontinental แยกราชประสงค์ ทุกครั้งที่ผ่านร้าน เจอร์จะคิดถึงน้าต้อมเสมอ

ครั้งสุดท้ายที่ได้คุยกับน้าต้อม คือ ตอนที่เต้มาเยี่ยมหลานแฝดที่โตเกียว แล้วเต้วิดีโอคอลให้คุยกับน้าต้อม ให้น้าต้อมได้เห็นหลาน และคุยกับเจอร์ เจอร์ยังจำได้ว่าบอกให้น้าต้อมหายไว ๆ จะได้มาเที่ยว แล้วเจอร์จะพาไปกินอาหารอร่อย ๆ แม้ว่าจะไม่มีโอกาสนั้นแล้ว แต่เจอร์และครอบครัวจะจดจำรอยยิ้มที่อบอุ่นและเต็มเปี่ยมไปด้วยความใจดีตลอดไปค่ะ

ขอแสดงความเสียใจอย่างสุดซึ้งกับน้าตา เต้ และครอบครัวสุวรรณิกค่ะ
เจอร์ ปัฏณา และครอบครัวตั้งเพียรพันธ์

## แด่คุณพ่อเต้ค่ะ

เป็นเกียรติอย่างยิ่งของแพรวที่ได้มีโอกาสเขียนจดหมายถึงคุณพ่อ หลังจากที่เราได้ร่ำลากันในห้อง ICU ที่โรงพยาบาลวิชัยยุทธครั้งก่อน วันนั้นเราได้หลับตาพร้อมนึกถึงความทรงจำที่ดีต่าง ๆ ในทุก ๆ ช่วงเวลาพร้อมกัน โดยเฉพาะความอบอุ่นจากความรักของครอบครัว จำได้ว่าคุณพ่อขยับนิ้ว พร้อมกับหันหน้ามาหาแพรวขณะที่ตายังหลับอยู่ ขณะนั้นแพรวสัมผัสได้ถึงการรับรู้ถึงกันและกัน และความเมตตาที่คุณพ่อมีให้กับแพรวเสมอมา

เหตุการณ์นั้นทำให้ภาพของพ่อเต้ย (พ่อของแพรว คือ คุณพ่ออภิวัฒน์ วัฒนางกูร) ปรากฏซ้อนทับขึ้นมาแว๊บหนึ่ง ขณะที่เรากำลังบอกลากันผ่านการทำสมาธิให้จิตนิ่งสงบและผ่อนคลาย พ่อเต้ยปลอบใจแพรวที่กำลังร้องไห้ว่า ชีวิตนี้ไม่แน่นอน แต่หากแพรวได้เข้าใจความไม่แน่นอนอย่างถ่องแท้ แพรวจะเข้าใจความหมายและคุณค่าของชีวิต ในเวลานั้นแพรวอาจไม่เข้าใจนัก แต่เมื่อเวลาผ่านไป แพรวจึงได้ตระหนักถึงว่า ความไม่แน่นอนนั้นทำให้แพรวได้เห็นคุณค่าของเวลาอันแสนสั้นนี้ และสิ่งที่เป็นกุญแจสำคัญของชีวิตเล็ก ๆ นี้คือสิ่งที่เรียบง่ายที่สุด นั่นคือ ความรักที่เราให้ และความรักที่ได้รับจากผู้อื่น

การพบพานของแพรวและคุณพ่อ แม้เป็นเวลาอันแสนนั้น แต่เต็มเปี่ยมไปด้วยความรัก กำลังใจ และความห่วงใยที่มีให้แก่กันเสมอมา แม้ชีวิตของเราทั้งสองจะถูกจำกัดด้วยเวลาของร่างกาย แต่ความรู้สึกที่สถิตอยู่ในความทรงจำ ในดวงจิตของเรา จะคงอยู่ตลอดไป จนเราได้มาพบพานกันอีกครั้ง

แพรวเชื่อว่าในขณะที่ดวงวิญญาณของคุณพ่อเต้ได้ไปสู่สุขคติ ส่วนหนึ่งของคุณพ่อจะยังคงอยู่กับแพรวตลอดไป นั่นคือความรักและความเมตตาที่คุณพ่อมอบให้แพรว ทุก ๆ ครั้งที่แพรวกำลังกังวล หรือไม่มั่นใจ เสียงเชียร์ของคุณพ่อจะดังก้องในหูของแพรวเสมอ แพรวรู้สึกเป็นเกียรติอย่างยิ่ง ที่ได้มีโอกาสทำสมาธิกับคุณพ่อในช่วงเวลาเจ็บป่วย และได้ทำสมาธิกันรอบสุดท้ายเมื่อเราลากัน พร้อมนึกถึงภาพของความรักที่แวดล้อมทั้งชีวิตของคุณพ่อไปพร้อมกัน ขอบพระคุณคุณพ่อจริง ๆ ค่ะที่ให้โอกาสนี้แก่แพรว แพรวรับรู้ถึงความสงบ และสุขใจของคุณพ่อในเวลานี้ ขอให้คุณพ่อหลับตาให้สบายนะคะ

รักและเคารพ
แพรว กวิตา วัฒนะชยังกูร
