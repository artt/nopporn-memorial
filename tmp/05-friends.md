# อาลัยรักจากเพื่อน ๆ

## คำไว้อาลัยแด่ต้อมเพื่อนรัก

การสูญเสียต้อมในครั้งนี้นับเป็นการสูญเสียที่ยิ่งใหญ่สำหรับผมและเพื่อนทุกคนที่เคยมีโอกาสรู้จักและสนิทสนมกับเขา ตลอดเวลาหลายทศวรรษที่ผมรู้จักต้อม ความผูกพันระหว่างเรานั้นไม่ได้เป็นแค่เพื่อนร่วมเรียนหรือเพื่อนสนิทธรรมดา แต่ลึกซึ้งและยาวนานอย่างไม่อาจบรรยายได้

ตลอดชีวิตของเรา ต้อมเป็นเหมือนเงาคู่ขนาน ผมจำได้ดีว่าเราทั้งสองเคยผ่านพ้นช่วงเวลาทั้งสุขและทุกข์มาด้วยกันหลายครั้ง เราไม่เพียงแต่เรียนด้วยกัน แต่ยังได้เล่น ได้เดินทาง ได้เรียนรู้และเติบโตมาด้วยกันในแบบที่หาได้ยากในมิตรภาพทั่วไป

ต้อมเป็นคนที่เต็มไปด้วยความสามารถพิเศษมากมาย ไม่ว่าจะเป็นเรื่องดนตรีที่เขาหลงรัก หรือความชื่นชอบในศิลปะต่าง ๆ เขาเป็นคนที่มีรสนิยมในชีวิตสูงเสมอ ไม่ว่าจะเป็นการฟังเพลง สูบไปป์ หรือการเลือกอาหารที่ดี

ต้อมเป็นเพื่อนที่ผมสามารถไว้ใจได้ที่สุด ไม่ว่าจะเป็นเรื่องส่วนตัวหรือเรื่องอื่น ๆ เขาคือคนที่ผมมั่นใจได้เสมอว่า จะคอยช่วยเหลือและอยู่เคียงข้างกัน

ต้อมเป็นคนที่ใส่ใจในรายละเอียดของชีวิต ไม่เคยละเลยความสุขเล็ก ๆ น้อย ๆ เขารักในการร้องเพลง และมีความสุนทรีในทุก ๆ เรื่องที่เขาสนใจ ผมมักเห็นเขาพูดถึงเรื่องอาหารดี ๆ อยู่บ่อยครั้ง โดยเฉพาะสเต็กซึ่งเป็นสิ่งที่เขาชื่นชอบเป็นพิเศษ

ต้อมมีรสนิยมเฉพาะตัวและรู้วิธีทำให้ทุกช่วงเวลาในชีวิตของเขาเต็มไปด้วยคุณภาพ การอยู่ใกล้เขาคือการได้รับพลังบวกที่ไม่รู้จบ

ต้อมมักเป็นคนที่สร้างเสียงหัวเราะและความอบอุ่นให้กับเพื่อน ๆ รอบข้างเสมอ ไม่ว่าชีวิตจะพบเจอกับความยากลำบากอย่างไร ต้อมเป็นคนที่พร้อมให้กำลังใจอยู่เสมอ เขาไม่เคยปล่อยให้ใครต้องเผชิญความท้าทายเพียงลำพัง และด้วยนิสัยที่อ่อนโยนและเป็นมิตรของเขา เขากลายเป็นที่รักของทุกคนในกลุ่มเพื่อน ไม่ว่าจะเป็นเรื่องเล็กหรือใหญ่ ต้อมมักจะเป็นที่ปรึกษาที่ผมสามารถหันไปหาได้ตลอด เขามักจะให้คำแนะนำที่มีคุณค่าและเติมเต็มความคิดของผมเสมอ

แต่สิ่งที่สำคัญที่สุดสำหรับผม ไม่ใช่เพียงแค่ความสำเร็จในอาชีพของเขา แต่เป็นความสัมพันธ์และความไว้วางใจที่เรามีให้กัน ตลอดระยะเวลาที่เราได้ใช้ร่วมกัน

ต้อมจะยังคงอยู่ในความทรงจำของผมและเพื่อนตลอดไป ทั้งรอยยิ้ม ความอบอุ่น และความทรงจำดี ๆ ที่เรามีร่วมกันจะไม่มีวันลบเลือน

ขอให้ดวงวิญญาณของต้อมได้พักผ่อนอย่างสงบสุข และขอให้ครอบครัวของต้อมมีความเข้มแข็งและสามารถผ่านพ้นช่วงเวลาที่ยากลำบากนี้ไปได้
โอ๋ พลเอกชยุติ สุวรรณมาศ

## แด่ ต้อม BCC 117

ต้อมเป็นเพื่อนที่ดีที่สุดคนหนึ่ง ในรุ่น BCC 117 เท่าที่รู้จักและได้สัมผัส ต้อมเป็นคนที่รักครอบครัวมาก รวมถึงญาติพี่น้องทุกคน ต้อมมักจะเล่าเรื่องต่าง ๆ ในครอบครัวให้ฟังเสมอ ต้อมเป็นคนที่มีความจริงใจ เปิดเผยเสมอ  พวกเราจะไม่ค่อยเห็นความเศร้าจากต้อมนัก การกระเซ้าเย้าแหย่ในกลุ่มมักเกิดขึ้นบ่อย ๆ ผมเองจะโดนต้อมกระเซ้าเย้าแหย่มากกว่าเพื่อน พวกเราก็ถือเป็นเรื่องสนุกสนานกัน

มีอย่างหนึ่งที่น่านับถือ ต้อมมักจะเล่าเรื่อง การไปโรงพยาบาล ให้ฟังเป็นประจำ เมื่อผมได้ยินได้ฟัง ก็ขอยอมรับว่า ใจผมไม่เทียบเท่าเลย ต้อมต่อสู้กับโรคต่าง ๆ ด้วยจิตใจที่เข้มแข็ง  การจากไปของต้อม คงมีเพื่อน ๆ ในสถาบันการศึกษาที่เคยเรียนกันมา และเพื่อน ๆ ในบริษัทที่เคยรู้จักต้อม มีความอาลัยและเศร้าใจ ถึงต้อมมากพอสมควร

ผมขออาลัยและเศร้าใจ เพื่อนที่ดีที่สุด คนหนึ่งที่จากไป
เจริญ เลาหทัย BCC 117

## ถึงต้อมคนเก่ง ผู้เป็นที่รักของเพื่อน ๆ

เป็นเวลายาวนานกว่า 30 ปีที่ได้ร่วมงานกับต้อม คนที่รู้จักต้อมจะรู้ว่า ตลอดเวลาที่ผ่านมานั้น ต้อมได้ทุ่มเทให้กับธุรกิจมาอย่างเต็มที่ และเต็มความสามารถ เพื่อให้งานประสบความสำเร็จ ต้อมมักจะพยายามมองหาธุรกิจใหม่ ๆให้กับบริษัทอย่างไม่เห็นแก่ความเหน็ดเหนื่อย ประกอบกับความซื่อสัตย์ ยุติธรรมจนได้รับความไว้วางใจจากผู้ร่วมงานและผู้ร่วมลงทุนทั้งในประเทศและจากต่างประเทศ…

บรรดาลูกน้องต่างก็รักในความมีจิตใจดี มีเมตตา ชอบให้คำปรึกษาที่ดีกับทุกคนไม่ว่าจะเป็นเพื่อนหรือลูกน้องทั้งเรื่องเล็กเรื่องใหญ่หรือแม้แต่เรื่องส่วนตัวก็ตาม ต้อมจะช่วยเป็นธุระให้อย่างไม่รีรอหรือติดต่อบุคคลที่จะช่วยได้... ถ้อยคำเหล่านี้ไม่ได้มากเกินไปเลยกับเพื่อนคนนี้

ต้อมเป็นที่รักของเพื่อน ๆ มีเพื่อนมาก พวกเราจะมีความสุขกันทุกครั้งที่เจอกัน  ต้อมชอบร้องเพลงให้เพื่อนฟัง เป็นนักร้องที่คว้าไมค์ตลอดของกลุ่ม ร้องได้ไพเราะหลายเพลง แต่เพลงโปรดคือ American Pie...

Cigar คือภาพลักษณ์ของต้อม และต้องเป็นของ Cuba เท่านั้น ต้อมจะมีความสุข ดื่มด่ำในอารมณ์กับควันของCigar และกาแฟ Americano หลังมื้ออาหาร

ขอบคุณนะเพื่อนต้อมที่ได้เกิดมาเจอะเจอกัน มีเวลาที่ดี มีความสุขเฮฮาด้วยกัน มีมิตรภาพที่ดีต่อกัน จวบจนถึงเวลาต้องจากกัน ขอให้ต้อมเดินทางไปสู่ภพภูมิที่ดีนะ...

ด้วยความรัก
พรชัย (เมา)

## คิดถึงพี่ต้อม

ถึงพี่ต้อม

แม้ว่าพี่ต้อมจะไม่ได้อยู่กับเราที่นี่แล้ว แต่ความทรงจำดีดี ที่เราเคยมีร่วมกันยังคงอยู่ในใจผมเสมอ คงจะเร็วเกินไปที่จะรับความจริงที่พี่จากไป แต่ผมก็เข้าใจว่า “ชีวิต” และ “การจากลา” เป็นสิ่งที่เราไม่อาจหลีกเลี่ยง

พี่ต้อมชอบทานขนมหวาน แต่ต้องแอบทานเพราะโดนสั่งห้าม เป็นคนอารมณ์ดี ใจดี ชอบหัวเราะ ชอบร้องเพลง ทำให้คนรอบข้างมีความสุขและรู้สึกได้ถึงความอบอุ่น พี่ไม่เคยลังเลที่จะช่วยเหลือคนอื่น และไม่ว่าจะเจอปัญหาอุปสรรคมากน้อยแค่ไหน พี่ก็มักจะยิ้มและให้กำลังใจคนรอบข้างเสมอ

ตลอดระยะเวลาที่ผ่านมาเราได้ร่วมกันสร้างหลากหลายความทรงจำที่ดี ทั้งการพูดคุยกัน การหัวเราะด้วยกัน รวมถึงได้รับคำแนะนำดีดี ที่พี่มีให้ผมอยู่เสมอ การที่ได้รู้จักพี่ถือว่าเป็นสิ่งมีค่าอย่างยิ่ง

แม้ว่าพี่จะไม่อยู่กับเราแล้ว แต่ความทรงจำของพี่จะยังคงอยู่ในใจผมเสมอ  ทุกสิ่งที่พี่แนะนำจะเป็นบทเรียนและแรงบันดาลใจในการดำเนินชีวิตของผมตลอดไป

ขอให้พี่ต้อมไปสู่ภพภูมิที่ดี และขอให้พี่ได้รับความสงบสุขในทุกที่ที่พี่ไปถึง

หลับให้สบายนะครับ ด้วยรักและอาลัยอย่างยิ่ง
น้อง ชัช

## ต้อมเป็นเพื่อนที่รักที่สุดของผม

เรารู้จักกันตอนเรียนเตรียมอุดมปีที่สอง เราอยู่ห้องเดียวกัน คือ ห้อง 155 สิ่งที่ทำให้เราสนิทกันเพราะพบว่าบ้านเราอยู่ใกล้กันมาก เดินไปถึงได้ ช่วงนั้นเหมือนตัวติดกัน ไปไหนไปด้วยกัน และผมก็ไปค้างอยู่ที่บ้านต้อมเป็นประจำ จนกลายเป็นลูกคนหนึ่งของที่บ้านต้อม

บางครั้งกลับจากโรงเรียนด้วยกันก็ไปอยู่ที่ร้านเอ็กซเรย์ของคุณพ่อของต้อมที่เจริญผล จำได้ว่าจะมีหาบข้าวแกงมาขาย เราหิว เราก็นั่งกินที่หาบข้าวแกงอร่อยมาก กินจนแม่ค้าจำได้แล้วก็กลับบ้านพร้อมคุณพ่อของต้อม ตอนนั้นยังไม่มีศูนย์การค้า เรามักจะไปหาซื้อของด้วยกันในวันหยุดที่ตลาดคลองถม ขึ้นรถเมล์ไปกันแล้วก็หาของด้วยกัน มีครั้งหนึ่งไปเจอเครื่องเสียงแบบที่มีทุกอย่างอยู่ในเครื่องเดียวกัน มีทั้งเทปฟังเพลง มีวิทยุ มีโทรทัศน์ต้อมชอบมากก็เลยซื้อมา สมัยนั้นต้องถือว่าทันสมัยมาก แต่เป็นของมือสองราคาจึงไม่แพง บางทีเราก็หุ้นกันซื้อของ

ต้อมเป็นคนใจกว้างมองคนในแง่ดีและไม่ค่อยโกรธใครง่าย ๆ จึงมีเพื่อนฝูงมากแทบทุกวงการ ช่วงหลังพอต่างคนไปเรียนต่างประเทศก็เลยห่างกันไป แต่พอกลับมาก็ยังนัดทานข้าวกันอย่างสม่ำเสมอ เมื่อก่อนที่ยังทานมื้อเย็นได้ หลังจากทานอาหารมักจะพากันไปร้องคาราโอเกะต่อด้วยกันเสมอ พอมาพักหลังที่ต้อมไม่ค่อยสบายก็เปลี่ยนมาเป็นนัดทานข้าวกันตอนกลางวัน จนถึงสองอาทิตย์ก่อนที่ต้อมจะเสีย เราก็ยังนัดทานข้าวกันอยู่ที่ร้าน China place เลย

คงไม่มีเพื่อนคนไหนที่จะลืมต้อมได้ ต้อมยังอยู่ในใจของพวกเราเสมอ

รักและคิดถึงต้อมตลอดไป
นพ. แท้จริง ศิริพานิช
เลขาธิการมูลนิธิเมาไม่ขับ

## อาลัยต้อมเพื่อนรัก

ได้เจอต้อมครั้งแรกที่โรงเรียนเตรียมอุดมศึกษาชั้น ม.ศ.4 ห้อง 209 ต้อมเป็นเพื่อนสนิทที่เจอกันทุกวัน กินข้าวกลางวันกันทุกวัน และพูดเล่นสนุกสนานกันทุกวัน เป็นชีวิตที่มีความสุขมากในช่วงนั้น พอขึ้นชั้น ม.ศ.5 ก็ได้อยู่ห้องเดียวกับต้อมอีก คือ ห้อง 155 ยังจำได้ว่าตอนนั้นมีการจัดงาน ต.อ.แฟร์ เราช่วยกันแต่งร้านขายของจนถึงกลางคืน เสร็จแล้วก็ออกไปกินข้าวต้มด้วยกันแล้วก็กลับมาที่โรงเรียน แต่ดึกแล้วเลยนอนค้างกันอยู่ในรถ ‘มาสแตง’ สีเขียวของต้อม พร้อมเปิดแอร์นอนด้วย (โดยไม่ทราบถึงอันตรายที่อาจจะเกิดขึ้นได้) ต้อมชอบขับรถมาก ขับเร็วและหวาดเสียวพอสมควร หลังจากโรงเรียนเตรียมอุดมก็แยกย้ายกันไปเรียนต่างประเทศ แต่ก็ยังติดต่อกันอยู่ตลอดเวลาตั้งแต่ช่วงนั้นจนถึงช่วงสุดท้ายนี้

ต้อมเป็นคนสนุกสนาน เป็นคนรักเพื่อนฝูง และคอยช่วยเหลือเพื่อนฝูงอยู่ตลอดเวลา จึงไม่น่าแปลกใจเลยที่ต้อมเป็นที่รักของทุกคนและมีเพื่อนมากมาย

ผมจะรำลึกถึงต้อมอยู่เสมอและขอบคุณในความเป็นเพื่อนที่ดี ให้ความสนิทสนม ให้ความสุขและความสนุกสนานมาโดยตลอดกว่า 50 ปีที่ได้รู้จักกัน ขอให้เพื่อนรักได้ไปสู่สรวงสวรรค์ด้วยครับ

รักและคิดถึงเพื่อนเสมอ
ธีรพจน์ วัชราภัย

## ต้อมเพื่อนรัก…คือคนที่รักเราและเรารักเขา

ความสูญเสียย่อมเป็นสิ่งที่ไม่มีใครอยากให้เกิดขึ้น ยิ่งถ้าต้องสูญเสียเพื่อนสนิทที่ร่วมทุกข์ร่วมสุขกันมากว่า 65 ปี และยิ่งเป็นเรื่องที่ยากลำบากสำหรับคนที่เติบโตและเรียนมาด้วยกันตั้งแต่ชั้นประถม และโดยเฉพาะเพื่อนรักเพื่อนสนิทอย่าง คุณนพพร สุวรรณิก หรือ ต้อม ที่พวกเราเรียกชื่อติดปากกันมาตลอด

ต้อม แสดงออกและมอบมิตรภาพให้พวกเรา และทำให้ทุกคน รู้ซึ้งมากกว่านิยามของคำว่า “เพื่อนรัก เพื่อนแท้”

"เพื่อน" คำ ๆ นี้เชื่อว่าทุกคนคงรู้จักกันเป็นอย่างดี แต่จะมีซักกี่คนที่รู้ซึ้งถึงนิยามของคำว่าเพื่อนได้อย่างถ่องแท้ พวกเรารู้ซึ้งถึงความหมายนี้ได้ดีจากน้ำใจ  ความห่วงใย ความเอื้ออาทร ที่ ต้อม มอบให้พวกเราทุกคน อย่างเสมอต้นเสมอปลายมากว่าค่อนศตวรรษ

ต้อม เป็นคนอารมณ์ดี มีใจเป็นศิลปินและความสามารถในการเล่นดนตรี เป็นคนมีเมตตา โอบอ้อมอารีย์ มีความจริงใจและจริงจัง เป็นเพื่อนแท้ที่จะเห็นความผิดของเรา และรีบบอกให้เราแก้ไข

"เพื่อน" อย่าง ต้อม เป็นของขวัญ เป็นโชคที่ทุกคนที่ได้รู้จักและสนิทชิดเชื้อ เพราะ ต้อม เป็นคนที่มีทัศนคติดี มองโลกในทางบวกเสมอ และเป็นเพื่อนที่มอบความจริงใจให้ตลอดมา

“ต้อม” คือเพื่อนแท้ที่อยู่เคียงข้างเราในวันที่เราแย่ที่สุดเสมอ และให้กำลังใจด้วยความจริงใจและห่วงใย ซึ่งทำให้เราเข้มแข็งและมีกำลังใจ มีความหวังเพื่อจะแก้ไขปัญหาต่าง ๆ ต่อไป

“ต้อม” ไม่ได้เป็นเพื่อนแท้ที่ดี แต่เป็นเพื่อนดีแท้ ๆ ที่มอบมิตรภาพให้มากกว่าความเป็นเพื่อนเสียอีก

“ต้อม” เพื่อนรัก ในชีวิตนี้ เราเป็นเพื่อนกันมาตลอด ถึงเราจะไม่มีโอกาสได้เจอกันอีก แต่เพื่อนกันยังไงก็เหมือนเดิมเสมอไม่มีเปลี่ยนแปลง ต่อให้วันเวลาผ่านไปนานซักเท่าใด ไม่มีวันจะลบเลือนไปจากใจ ต่อให้วันเวลาผ่านไปนานซักกี่ปี แต่คำว่าเพื่อนก็ไม่มีวันลบเลือนไปจากใจ

“ต้อม” เพื่อนรัก… ความรู้สึกโศกเศร้า อาลัยอาวรณ์ ไม่สามารถเปล่งออกมาเป็นคำพูด หรืออธิบายบรรยายได้ไม่ว่าในภาษาใด ๆ พวกเรามีแต่ใจและคำอธิฐาน ขอให้ดวงวิญญาณของ “ต้อม” เพื่อนรักเดินทางสู่สุคติ ณ ดินแดนแห่งสุขาวดี สัมปรายภพ และสถิตอยู่บนสรวงสวรรค์ด้วยความสงบสุขชั่วนิจนิรันดร์กาลเทอญ

จากเพื่อน BCC 117

## เพื่อนรักที่หาไม่ได้ง่าย ๆ

ต้อมและผมรู้จักกันมาตั้งแต่ชั้นประถมปีที่ 1 โรงเรียนกรุงเทพคริสเตียน ตั้งแต่เรายังอ่อนวัย อายุ 7 ขวบ บางปีเราอยู่ห้องเดียวกัน บางปีเราก็อยู่คนละห้อง แต่เราก็เป็นเพื่อนที่ดีต่อกันตลอดระยะเวลา  10 ปีที่โรงเรียนกรุงเทพคริสเตียน คุณพ่อคุณแม่ของเราเป็นเพื่อนกัน บ้านของต้อมกับบ้านของผมก็อยู่ในซอยสุทธิสารวินิจฉัยด้วยกัน เรามีโอกาสได้เจอกันตามงานต่าง ๆ ที่พ่อแม่ของเราพาเราไปร่วมสังสรรค์ พอจบชั้น ม.ศ. 3 เรา 2 คนเข้าเรียนต่อที่โรงเรียนเตรียมอุดมศึกษาก็ยังได้อยู่ห้องเดียวกันด้วย  ทำให้เราสนิทกันมาก

ต้อมได้รับอนุญาตจากคุณพ่อคุณแม่ให้ขับรถมาโรงเรียน เป็นรถออสตินมินิคูเปอร์ ซึ่งในสมัยนั้นถือว่าเจ๋งมาก และรถคันนี้แหละที่นำเราไปเที่ยวเล่น ดูหนัง ดูละคร ทำโน่นนี่นั่น ตามภาษาของเด็กมัธยมเป็นกิจวัตร พอจบจากโรงเรียนเตรียมอุดมศึกษา ต้อมไปศึกษาต่อที่สหรัฐอเมริกา ผมเรียนอยู่ที่จุฬาลงกรณ์มหาวิทยาลัย จึงห่างหายกันไปบ้าง

พอผมไปเรียนต่อที่สหรัฐอเมริกาได้นัดเจอกับต้อม 2-3 ครั้ง เพราะเมืองที่เราอยู่ค่อนข้างห่างไกลจากกัน ผมอยู่ที่สหรัฐอเมริกา ประมาณ 20 ปี จึงห่างหายกันไปชั่วคราว แต่พอผมกลับมาอยู่เมืองไทย ความสัมพันธ์ของเรายังแนบแน่นเหมือนเดิม ไม่เคยมีอะไรเปลี่ยนแปลง เราจะไปนั่งดื่มสังสรรค์กันที่ร้านอาหารบ้านกล้วยเป็นประจำ โดยต้อมรับหน้าที่ขับกล่อมให้พวกเราฟังด้วยเสียงเพลงอันไพเราะ ต้อมเป็นคนที่มีพรสวรรค์ในด้านการร้องเพลงเป็นอย่างยิ่ง ผมจะไม่มีวันลืมเสียงอันก้องกังวานของต้อมเป็นอันขาด

เมื่อเริ่มมีการติดต่อกันโดยการใช้ไลน์ เราจะส่งไลน์ทักทายกันทุกวันในตอนเช้าไม่เคยขาด บางทีถ้าคนใดคนหนึ่งไม่ตอบไลน์ เราจะโทรถามกันว่าเกิดอะไรขึ้น อย่างนี้เป็นประจำ จนถึงช่วงอาทิตย์สุดท้ายของชีวิตต้อม ไลน์จากต้อมหายไป และเต้ลูกชายของต้อมได้โทรศัพท์มาถึงผม แจ้งข่าวการจากไปของต้อมอย่างไม่มีวันกลับ ผมรู้สึกตกใจ และ เสียใจจนพูดไม่ออก ได้แต่พึมพำอยู่ในลำคอว่า “เสียใจด้วยนะ ๆๆ” ในที่สุดผมก็รับรู้ว่าผมได้เสียเพื่อนสนิทไปแล้วอีก 1 คน ทำให้เรารู้ว่าการมีเพื่อนที่ดีสักคนไม่ได้หาได้ง่าย ๆ เลย ในชีวิตนี้ ผมโชคดีที่มีเพื่อนที่ดีอย่างต้อม

ขอให้ดวงวิญญาณของต้อมเพื่อนรักจงไปสู่สุคติในสัมปรายภพ บุญกุศลใดที่ต้อมได้สร้างสมมาจะส่งผลให้ต้อมไปอยู่ในที่ที่ดีในภาคภพหน้า อาลัยรักถึงเพื่อนเสมอ

อิ่ง ดร.อโศก วงศ์ชอุ่ม

## นพพร “ต้อม “ สุวรรณิก เพื่อน B.C.C. 117 ของเรา

โรงเรียนกรุงเทพคริสเตียนวิทยาลัย หรือที่เรียกกันทั่วไปว่า”คริสเตียน” หรือ “บีซีซี”เป็นสถาบันที่ให้การเรียนการสอนองค์ความรู้ตามหลักสูตรปกติทั่วไป พร้อมกับเน้นให้นักเรียนมีสปิริตบีซีซี ซึ่งก็คือความซื่อสัตย์ การรับใช้ การไม่เห็นแก่ตัว ความอดทน ความรักความสามัคคี สิ่งเหล่านี้ได้ซึมซับอยู่ในสายเลือดและหล่อหลอมจิตใจของพวกเราเสมอมาตราบจนทุกวันนี้ พวกเรายังคงรักใคร่คบหาเป็นมิตรกันด้วยความจริงใจ โดยไม่ได้หวังผลประโยชน์ใด ๆ

เป็นเวลากว่า 60 ปีมาแล้วที่เรามาอยู่ในรั้วโรงเรียนเดียวกัน ร่วมชั้นเดียวกันมาตั้งแต่ชั้นประถมปีที่ 1 จนถึงชั้นมัธยมต้นและมัธยมปลาย บางคนก็อยู่ห้องเดียวกันมาตลอด บางคนก็ตกหล่นไปหรือออกไป แต่ทว่าความเป็นเพื่อนยังคงเหมือนเดิม

ต้อมเป็นคนหนึ่งใน BCC 117 ที่ผมจำความได้เรารู้จักกันมาตั้งแต่ป.1 เป็นเด็กที่รูปร่างสมบูรณ์ ร่าเริง ช่วงชั้นป.3 ก ป.4 ก เราน่าจะอยู่ห้องเดียวกัน ต้อมมีเพื่อนฝูงเยอะ ใจกว้าง คุยเก่งได้ทุกเรื่อง

ช่วงประถมตอนปลายและมัธยมตอนต้น เรามักจะเดินจากโรงเรียนไปทางเดียวกันออกจากถนนประมวญไปตามถนนสีลม ช่วงนั้นกำลังขยายถนนหลังจากถมคลองและเลิกกิจการรถราง มีเพื่อน ๆ หลายคนเดินไปด้วยกัน ขาประจำคือ ผมและสามารถ สถิตยวงศ์ เพราะบ้านผมอยู่ถนนสุรวงศ์ สามารถอยู่ซอยทรัพย์ ต้อมบอกว่าจะมาขึ้นรถไปคลินิกคุณพ่อ ตามทางที่เดินรถยังมีไม่มาก ต้อมจะเป็นคนคอยชี้ให้ดูรถแบบใหม่ ๆโดยเฉพาะรถอเมริกันคันใหญ่ที่มีรูปทรงและไฟท้ายแปลก ๆ ต้อมรู้จักเกือบหมดผมเลยได้ความรู้ไปด้วย กลับไปบ้านยังไปเล่าให้พ่อฟัง

ที่สนุกที่สุดคือ ต้อมพาผมกับสามารถไปดูชกมวยที่โรงเรียนศิริศาสตร์ ถนนทรัพย์ ซึ่งตั้งอยู่หลังบ้านผมเอง ต่อมาเปลี่ยนเจ้าของและชื่อเป็นศิริทรัพย์ (ปัจจุบันเป็นที่ตั้งสถานทูตรัสเซีย) โรงเรียนมีเนื้อที่ใหญ่ มีโรงยิมและสระว่ายน้ำมีสถานที่ฝึกกีฬามวย นักมวยโรงเรียนนี้มีชื่อเสียงหลายคน ที่เด่น ๆ คือก้อง สุริยา ต่อมาเป็นนักมวยอาชีพที่สร้างชื่อเสียงอย่างมาก

ช่วงที่เริ่มเป็นเด็กวัยรุ่นก็มีเพื่อนกลุ่มเล็ก ๆ เริ่มเล่นเครื่องยนต์และทำเครื่องบินเล็กเล่นกันเอง ต้อมได้แสดงทักษะความรู้เรื่องกลไกของเครื่องยนต์ให้เพื่อนในกลุ่มที่มีวรากร (กุ้ง) ครรชิต (เครือ) ยุทธนา เป็นต้น

เมื่อสำเร็จการศึกษาชั้นมัธยมต้น ต้อมได้ไปเข้าเรียนมัธยมปลายต่อที่โรงเรียนเตรียมอุดมศึกษาพญาไท พร้อมกับเพื่อนอีกหลายคนที่ไปจากคริสเตียน อาทิเช่น อโศก ลักษมันตร์ ชยุติ มนัสวี  ภิญโญ ทำให้โอกาสพบปะสังสรรน้อยลง แต่ต้อมไม่เคยลืมเพื่อนเก่ามาร่วมงานอยู่เสมอ ช่วงเวลาที่ทุกคนต่างแยกย้ายไปเรียนต่อมหาวิทยาลัยตามสาขาวิชาชีพ พวกเราแทบจะไม่ค่อยได้พบปะหรือได้ข่าวคราวกันเลย  จนกระทั่งมีการรวมตัวกันใหม่หลังจากที่ทุกคนมีอาชีพการงานตลอดจนครอบครัว ต้อมก็เป็นผู้หนึ่งที่เป็นกำลังสำคัญในการสนับสนุนกองทุนของรุ่นและให้การสนับสนุนกิจกรรมของโรงเรียนกรุงเทพคริสเตียนตามโอกาส งานเลี้ยงรุ่นประจำปีและงานสังสรรกลุ่มย่อย เช่น ที่ร้านอาหารบ้านกล้วย ต้อมจะมาร่วมงานเสมอพร้อมกับเสียงเพลงที่ไพเราะระดับนักร้องอาชีพ อันเป็นเอกลักษณ์ประจำตัวทำให้งานที่จัดทุกครั้งจะขาดต้อมไม่ได้

ช่วง 10 ปีที่ผ่านมา ต้อมเพื่อนเราเริ่มมีปัญหาด้านสุขภาพ เข้าออกโรงพยาบาลบ่อยครั้งมาก ต้องระมัดระวังเรื่องอาหารการกิน แต่ก็ยังมีกำลังใจที่ต่อสู้กับสภาวะที่บั่นทอนจิตใจและร่างกาย ยังแข็งใจมาพบกับเพื่อนฝูงได้เป็นบางครั้ง ทุกครั้งที่ไลน์ตอนเช้า ๆ ของต้อมหายไป ผมต้องสอบถามอาการทุกครั้ง จวบจนกระทั่งวาระสุดท้ายของชีวิต ผมได้มีโอกาสไปพบเพื่อนเป็นครั้งสุดท้ายที่ ICU โรงพยาบาลวิชัยยุทธ เพื่อนก็จากไปอย่างสงบ เหลือแต่ความทรงจำที่ดี ๆ ทิ้งไว้ให้รำลึกถึงตลอดไป

We will remember you…
พล.ร.ท.ตติย บุนนาค ร.น.

## คำไว้อาลัยคุณนพพร สุวรรณิก

คุณนพพรกับผม รู้จักกันตั้งแต่จำความได้ เนื่องจากคณพ่อคุณนพพร (ศาสตราจารย์เกียรติคุณ นายแพทย์ร่มไทร  สุวรรณิก) กับคุณพ่อผม (พลเรือเอกเกตุ สันติเวชกุล) เป็นเพื่อนรักเพื่อนสนิทกันตั้งแต่เรียนที่โรงเรียนสวนกุหลาบวิทยาลัย คุณนพพรและชื่อเล่น ชื่อ “ต้อม” เหมือนกัน คุณนพพรจะเรียกผมว่า “ต้อมเล็ก” ผมจะเรียกคุณนพพรว่า “ต้อมใหญ่” เราเข้าเรียนโรงเรียนกรุงเทพคริสเตียนวิทยาลัยรุ่นเดียวกัน เป็น BCC 117

ในชีวิตการทำงานและครอบครัวถือได้ว่า คุณนพพรประสบความสำเร็จอย่างมาก คุณนพพรมีคนรักและมีเพื่อนฝูงมาก ถ้าช่วยเหลือเพื่อนฝูงได้ช่วยหมดทั้งเรื่องการงานและเรื่องอื่น  ผมเจอคุณนพพรทีไร ก็จะเห็นคุณนพพรอารมณ์ดียิ้มแย้มแจ่มใสตลอด ไม่ว่าเรื่องงานหรือเรื่องส่วนตัว ช่วงหลังถึงแม้เราจะนาน ๆ ติดต่อกันที ความรู้สึกสนิทสนมกันแนบแน่นเหมือนเดิมตลอด

การได้รู้จักกันมาร่วม 70 ปี ก็รู้สึกใจหายที่จะไม่ได้เจอตัว ไม่ได้ยินเสียงอีกแล้ว แต่ความรู้สึกว่าคุณนพพรเป็นเพื่อนสนิทของผมก็คงมีตลอดไป

รศ.ดร.กมเลศน์  สันติเวชชกุล  BCC 117
CEO โรงพยาบาลนนทเวช

## ต้อม ผู้เป็นทั้งเพื่อนและคนไข้ของดิฉัน

ต้อมเป็นเพื่อน BCC ของคุณกล้วยคนแรกที่ดิฉันได้รู้จัก

ต้อมเป็นทั้งเพื่อน เป็นทั้งคนไข้ของดิฉัน

ต้อมเป็นคนมีอารมณ์ขัน บางทีก็แกล้งกันเหมือนเด็ก ๆ เช่น เอาเกลือไปใส่กระปุกน้ำตาลสำหรับชงกาแฟบ้าง  แกล้งงับนิ้วหมอเวลาทำฟันให้ตกใจเล่นบ้าง

ต้อมร้องเพลงเก่งมาก  ขอบคุณต้อมที่ให้ความสุขแก่เพื่อน ๆ ด้วยเสียงเพลง และเสียงหัวเราะ

ต้อมส่งไลน์ สวัสดีกันเกือบทุกวัน… วันไหนหายไป คือป่วย

ดิฉันชื่นชมต้อมที่มีครอบครัวที่อบอุ่น มีคุณตาเป็นศรีภรรยาที่ดูแลต้อมเป็นอย่างดีที่สุด และมีเต้ที่นำความภูมิใจมาให้ครอบครัว

ดิฉันเชื่อว่า ด้วยความดีของต้อมเอง ต้อมจะมีความสุขไม่ว่าจะอยู่ในภพภูมิใด
ทพญ. พาณี วนะภูติ(แอ๋ม)

## อาลัยต้อม

ผมเป็นเด็กขอนแก่นมารู้จักกับต้อมตอนที่เรียนเตรียมอุดมปีที่หนึ่ง ต้อมอยู่ห้อง 209 ผมอยู่ห้อง 208 อาคารอรชร 2 ชั้นสอง ห้องติดกัน พอขึ้นปีที่สอง เราก็มาอยู่ห้อง 155 ตึก 2 ด้วยกัน

ด้วยเหตุที่ต้อมเป็นคนมีอัธยาศัยและพื้นฐานจิตใจที่ดี จึงเป็นที่รักของเพื่อน ๆ ผมยังจำได้เสมอเวลาเลิกเรียนจะกลับบ้าน ต้อมก็มักจะชวนเพื่อน ๆ ที่บ้านอยู่ทางเดียวกัน อาศัยรถออสตินมินิคูเปอร์คันเล็ก ๆ ของต้อม นั่งกันประมาณ 5 คน แทบจะเรียกว่าขี่คอกัน แต่สรวลเสเฮฮากันไปด้วยความสนุกสนานตลอดทาง แล้วผมก็จะแยกลงต่อรถเมล์แถวสะพานควาย กลับบ้านแถวลาดพร้าว ก่อนที่ต้อมกับแท้จริงจะเลี้ยวเข้าบ้าน

จากนั้นก็ห่างกันไปตามหน้าที่การงาน ได้แต่ติดตามข่าวคราวจากเพื่อน ๆ จนกระทั่งอายุมากขึ้น หน้าที่การงานผ่อนคลายลง จึงได้มีโอกาสกลับมาสังสรรค์กับเพื่อนห้อง 155 บ่อยครั้งขึ้น โดยมีต้อมเป็นศูนย์กลาง ส่วนใหญ่จะเป็นร้านอาหารของครอบครัวต้อม เช่น ที่ร้านรถเสบียง ไชน่าเพลส และร้านอาหารฝรั่งที่อยู่ติดกัน และได้พบกับเต้ลูกชายคนเก่งของต้อมเป็นครั้งคราว สองสามปีหลังนี้ ต้อมจะเป็นคนสั่งอาหาร นั่งดูพวกเราทานกันอย่างมีความสุข ส่วนตัวต้อมเองทานอาหารได้บางอย่าง และทานน้อย เนื่องจากโรคภัยไข้เจ็บ

ระยะหลัง ๆ ได้คุยกันในไลน์กลุ่ม ต้อมส่งข้อความน้อยลง ได้ทราบว่าต้อมเข้าออกโรงพยาบาลบ่อยครั้งแล้วก็จากพวกเราไป ขอให้ต้อมเพื่อนรักไปสู่สุคติในสัมปรายภพด้วยเทอญ

พล.ต.อ. วิเชียร พจน์โพธิ์ศรี
กรรมการพิทักษ์ระบบคุณธรรมข้าราชการตำรวจ (ก.พ.ค.ตร.)
อดีตผู้บัญชาการตำรวจแห่งชาติ อดีตเลขาธิการสภาความมั่นคงแห่งชาติ อดีตปลัดกระทรวงคมนาคม
นายกสมาคมนักเรียนเก่าเตรียมอุดมฯ 2553

## อาลัยนพพร

ผมเป็นเพื่อนกับนพพรตั้งแต่สมัยเรียน มศ 5 ด้วยกันที่โรงเรียนเตรียมอุดมฯ  นพพรกับผมมีความเหมือนกันหลายอย่าง เช่น เราเรียนมาจากโรงเรียนคริสต์เหมือนกัน ตัอม-นพพรเรียนที่กรุงเทพคริสเตียน ส่วนผมเรียนที่อัสสัมชัญ เราขับรถไปเรียนที่เตรียมฯ เหมือนกัน จอดรถใกล้ ๆ กัน ต้อมเป็นที่รู้จักทั่วเตรียมฯ เพราะขับรถ Austin mini cooper คันเดียวในเตรียมฯ กับรูปร่างอันสมบูรณ์ เลยเป็นจุดเด่นทำให้คนเห็นแล้วน่ารักชวนมองเข้ากันได้ดีกับรถ

นพพรเป็นคนนิสัยร่าเริง พูดเก่ง หัวเราะง่าย เเละเข้ากับคนทุกชั้นทุกวัย จึงทำให้มีคนชอบ ถือเป็นคนที่มีมนุษยสัมพันธ์ดีมาก ๆ จบเตรียมฯ เราเรียนวิศวะเหมือนกันอีก จึงมีโอกาสเจอกันในการทำงานเเละทำงานในกลุ่มบริษัทเดียวกันช่วงหนึ่ง  

พออายุเกิน 60 ด้วยกันก็เลยไม่ได้เจอกัน จนมาระยะหลัง มารู้ข่าวการทำ bypass หัวใจของต้อม จึงได้มาเจอกันอีก นั่งคุยกันเรื่องปัญหาสุขภาพของต้อม เเละได้คุยกันในไลน์  จึงรู้ว่าต้อมมีปัญหาสุขภาพหลายอย่างหลังจากทำ bypass หัวใจ  ต้อมไลน์มานัดทานข้าวด้วยกัน  เราจึงได้เจอกันครั้งสุดท้ายทานข้าวด้วยกันกับเพื่อนสนิทไม่กี่เดือนก่อนต้อมจากไป  ต้อมมีความสุขมากเเละยังร่าเริงคุยสนุกเหมือนเดิม  

วันนั้นตอนเดินไปส่งต้อมที่รถก่อนประตูรถจะปิด ต้อมจ้องมองมาที่ผมจนผมรู้สึกอะไรบางอย่าง  เหมือนต้อมจะบอกอะไรบางอย่าง  วันนั้นเป็นวันสุดท้ายที่เจอต้อม  ผมเชื่อว่าต้อมจากไปอย่างมีความสุขเเละไปอยู่ที่ ๆ เขาจะพบความสุข   ผมไม่ได้เขียนคำไว้อาลัยบ่อยนัก คราวนี้ได้เขียนให้แก่นพพร เพื่อนที่จากไป ขอเป็นที่ระลึกในความทรงจำตลอดไป

สุกิจ ศิริจิตร

## รักและคิดถึงพี่ต้อม

ผมกับพี่ต้อมเห็นกันมาตั้งแต่อยู่ ม.ศ.4-5 ที่โรงเรียนเตรียมฯ แต่มาพบปะพูดคุยกันมากขึ้นตอน ม.ศ. 5 เวลาเดินผ่านตึก 2 จะเห็นคนโตรถเล็ก (รถมินิ) ที่จอดหน้าตึก 2 ประจำ จนเราจบจากโรงเรียนเตรียมฯ แยกย้ายกันไปเรียนต่อ จนมาทำงานเราก็ได้กลับมาพบกันอีก มาทานข้าวด้วยกันเสมอ

ผมเป็นเด็กศิลป์คำนวณคนเดียวในขณะที่พี่หน่อย พี่หมอและพี่ต้อมเป็นเด็กวิทย์หมด และตอนหลังพี่ต้อมเล่าให้ฟังว่าคุณแม่พี่ต้อมกับแม่ผมเป็นนักเรียนเตรียมห้องเดียวกันด้วย เลยทำให้เรามีความรู้สึกสนิทสนมกันมากขึ้นอีก พี่ต้อมเป็นคนสนุกสนานเป็นผู้ประสานนัดให้พวกเราได้ทานข้าวกันเสมอ จนช่วงหลังที่พี่ต้อมสุขภาพไม่ค่อยดี เราจะนัดกันเมื่อพี่ต้อมพร้อมทุกครั้ง

จนช่วงสุดท้าย เต้โทรมาบอกว่า ให้ไปลาพี่ต้อมที่ห้อง ICU โรงพยาบาลวิชัยยุทธ เพราะพี่ต้อมจะไม่อยู่กับพวกเราแล้ว ผมรู้สึกตกใจมาก เพราะเพิ่งทานข้าวกันไม่นานมานี้เอง

ผมขอให้พี่ต้อมได้ไปอยู่ ในสรวงสวรรค์และพี่ต้อมจะอยู่ในความคิดถึงของพวกเราตลอดไปครับ

เอ๊ด ศรัณย์ เพ็ญชาติ

## ระลึกถึงต้อม

คุณแม่ของต้อม (คุณกำนล สุวรรณิก) และคณแม่ของผม (คุณหญิงมัทนี โปษะกฤษณะ) เป็นเพื่อนรักกันมาตั้งแต่สมัยเรียน ไปไหนมาไหนด้วยกันมาตลอดจนกระทั่งเสียชีวิตจากกันไป

สำหรับผมกับต้อมมาสนิทสนมกันหลังจากต้อมเรียนจบชั้นมัธยมแล้ว  ผมได้จัดให้ต้อมได้เริ่มเข้าเรียนระดับมหาวิทยาลัยที่ Gardner Web College, Boiling Springs, North Carolina, U.S.A. ก็มีเรื่องสนุกที่เอามาคุยกันจนแก่ คือ เมื่อผมพาต้อมไปส่งที่ Gardner Web, Boiling Springs ครั้งแรกก็พบว่า ที่ Boiling Springs เป็นเมืองเล็ก ๆเล็กมาก ๆ แตกต่างจากที่ฝันว่าจะเจอเมืองใหญ่เหมือนในหนัง Hollywood  

ที่ Boiling Springs มีไฟเขียวไฟแดงสัญญาณจราจรเพียงอันเดียว เป็นเมือง Dry County คือไม่มีเครื่องดื่มแอลกอฮอล์ขาย ต้องขับรถไปอีกร่วม 30 ไมล์เพื่อไปซื้อที่เขต South Carolina โรงหนังก็ไม่มี  มีแต่ร้านอาหารเล็ก ๆ 2-3 ร้าน จำได้ว่าต้องเดินจากหอพักไปห้องเรียนร่วมไมล์...

ต้อมมาสารภาพภายหลัง (ด้วยศักดิ์ศรีของลูกผู้ชาย ทำให้ไม่กล้าพูด) ว่าเมื่อเห็น Boiling Springs ครั้งแรก รู้สึกตกใจและช๊อค โดยไม่เคยคิดว่าจะมีเมืองเช่นนี้ที่อเมริกา! แต่ต้อมก็ได้อดทนเรียนในสถานที่ที่เปลี่ยนชีวิตไปจนได้

จนกระทั่งในปีถัดมา ต้อมได้ย้ายมาศึกษาต่อที่ North Carolina State University, Raleigh, North Carolina ซึ่ง Raleigh เป็นเมืองหลวงของรัฐฯ เป็นเมืองขนาดเล็ก-กลาง  โดย North Carolina State University เป็นมหาวิทยาลัยขนาดค่อนข้างใหญ่ ระดับท๊อป ๆ ของประเทศ  ที่นี่ต้อมแทบจะเป็นศูนย์กลางของเพื่อน ๆ นักเรียนไทยที่มีอยู่ไม่มาก  ด้วยความเป็นคนจริงใจ  สนุกสนานร่าเริงอยู่เสมอ  ชอบร้องเพลง ฯลฯ จึงเป็นที่รักของเพื่อน ๆ ซึ่งก็คบกันมาหลายสิบปี

เรื่องนี้ไม่ใช่เป็นการเขียนตามธรรมเนียมของหนังสือไว้อาลัยที่ต้องเขียนให้ดูดี  แต่เขียนจากสิ่งที่สังเกตเห็นตลอดมา  และต้อมจะเป็นที่ระลึกถึงตลอดไป

ด้วยกุศลกรรมดีที่ต้อมได้สะสมไว้จะนำพาให้ต้อมประสบแต่ความสุขในสัมปรายภพด้วยเทอญ

จะระลึกถึงตลอดไป
อภิราม โปษะกฤษณะ

## อาลัย ต้อม เพื่อนรัก

ผมเรียก นพพร สุวรรณิก ว่า “ต้อม”  ด้วยความรักและสนิทสนมมาตั้งแต่เมื่อครั้งที่ผมไปเรียนที่มหาวิทยาลัย นอร์ทแคโรไลน่าสเตท ที่เดียวกับต้อม เมื่อกว่า 50 ปีที่แล้ว ซึ่งที่นั่นพวกเราได้พบปะกินเที่ยวกันเป็นประจำ

ต้อมเป็นเพื่อนที่มีอัธยาศัยดี สุภาพนุ่มนวล อารมณ์ดีมีรอยยิ้มอยู่บนใบหน้าเสมอ ผมยังไม่เคยเห็นต้อมโกรธใครเลย  ต้อมเป็นเพื่อนที่ดีมีน้ำใจ เป็นที่รักใคร่ของคนที่รู้จัก รวมทั้งผมและพี่น้องทุกคนของผมด้วย…

สิ่งหนึ่งที่ผมประทับใจในตัวต้อม คือ ต้อมเป็นคนรักครอบครัวโดยเฉพาะภรรยาและลูกชาย ต้อมมักจะพูดตลอดว่าโชคดีที่ได้แต่งงานกับตา ซึ่งเป็นภรรยาที่ดี คอยเอาใจใส่ดูแลต้อม และครองคู่อย่างให้เกียรติซึ่งกันและกันตลอดมา อีกทั้งต้อมยังมีความภาคภูมิใจกับน้องเต้ ลูกชาย เป็นอย่างมาก ซึ่งต้อมมักจะพูดถึงความสำเร็จทั้งในด้านการศึกษาและการงานให้เพื่อน ๆ ฟังอยู่เสมอ

เมื่อผมได้ทราบข่าวการจากไปอย่างไม่มีวันกลับของต้อม จึงทำให้ผมเสียใจเป็นอย่างยิ่งที่ได้เสียเพื่อนรักไปอีกคนหนึ่ง รวมถึงพี่น้องของผมก็รู้สึกเสียใจที่ได้เสียน้องและพี่ชายที่รักไปด้วยเช่นกัน

ผมขอตั้งจิตอธิษฐานให้บุญกุศลและความดีทั้งหลายที่ต้อมได้กระทำมาโดยตลอด จงส่งผลให้ต้อมได้ประสบแต่ความสุขสงบในสัมปรายภพ ตลอดไปด้วยเทอญ

ปื๊ด พลเอก อาจศักดิ์ ถาวรฉันท์

## ความทรงจำที่แจ่มชัดอยู่เสมอ....

ตกใจมากที่สุดและเสียใจมากที่สุดที่ ปื๊ดโทรมาบอกว่าต้อมเสียแล้ว เพราะเมื่อเดือนก่อนต้อมเสีย เรายังนั่งรถไปกินลมชมทะเลบางแสนคุยกันสารพัดเรื่องแบบไม่จบไม่สิ้น...

ต้อมมีหลายโรคในช่วงสุดท้ายและบอกเพื่อน ๆ ว่าฟอกไตอยู่ด้วย กินอาหารกล่องที่ตาทำเตรียมไว้ให้ทุกวัน บอกว่าน่าเบื่อจริง ๆ การไปนั่งรถเที่ยวกันครั้งสุดท้าย ต้อมก็ร่างกายโรยราค่อนข้างมากแล้ว ปื๊ดต้องเดินประคองเข้าร้านอาหาร ทั้ง ๆ ที่ปื๊ดเองก็มีโรคร้ายติดตัวอยู่เช่นกัน ส่วนผมก็ได้ผ่าต่อมลูกหมากทิ้ง ผ่าเข่าใส่สะบ้าเทียม ร่างกายของพวกเราเปลี่ยนไปมากมายตามวัย แต่การพูดจาก็ยังคึกคะนองเหมือนเมื่อ 50 กว่าปีที่แล้วที่เราเริ่มรู้จักกัน

ผมเรียนอยู่ที่มหาวิทยาลัยแมรี่แลนด์ ที่คอลเลจพาร์ค ส่วนต้อมเรียนอยู่ที่มหาวิทยาลัยนอร์ทแคโรไลน่าสเตท โรงเรียนของเราห่างกัน 200 กว่าไมล์ แต่เมื่อคนเราจะได้พบเพื่อน มันคงเป็นลิขิตที่ไม่มีคำว่าบังเอิญ เราจึงได้มาพบกัน เล่นด้วยกัน กินด้วยกัน ช่วงวัยนั้น ณ เวลานั้นมีแต่เรื่องเรียนและเล่น สนุกสนาน ความรับผิดชอบอื่น ๆแทบไม่มี

จำได้ว่าหน้าร้อนนึง ต้อมมาเที่ยวที่วอชิงตันและมาเที่ยวที่บ้าน ได้พบกับแม่ของผมที่มักจะชอบซักไซ้ไล่เรียงเพื่อน ๆ ที่มาที่บ้านว่า พ่อชื่ออะไร แม่ชื่ออะไร จากการสัมภาษณ์ที่อิหลักอิเหลื่อของแม่ ทำให้เราได้รู้ว่าแม่ของต้อมเป็นเพื่อนนักเรียนราชินีของแม่ผมด้วยเช่นกัน  โลกนี้แคบจริงๆ...

เวลาที่แสนสนุกผ่านไปอย่างรวดเร็ว ต้อมเรียนจบ เดินทางกลับบ้านที่กรุงเทพฯ เนื่องจากบ้านผมอยู่ที่แมรี่แลนด์ก็เลยคิดว่าคงเป็นการค่อนข้างยากที่จะได้พบกับต้อมอีก... แต่ชีวิตไม่มีคำว่าบังเอิญ ชะตาชีวิตของผมกำหนดว่าจะต้องกลับมาอยู่ที่ประเทศไทย ก็เลยได้กลับมาแต่งงานและทำงานที่เมืองไทยมาตลอด 40 กว่าปีที่ผ่านมา

กลับมาพบกันอีกครั้งที่เมืองไทย ความรู้สึกเดิม ๆ เหมือนสมัยวัยรุ่นอีกครั้งหนึ่ง กินด้วยกันเที่ยวด้วยกันต่ออีกหลายสิบปี แต่ทว่าเราต่างก็มีครอบครัว เป็นความรับผิดชอบที่สมัยเด็ก ๆ ไม่เคยมี แต่สิ่งที่ไม่เคยเปลี่ยนแปลงคือความรู้สึกถึงความเป็นเพื่อนที่มีอยู่และจะคงมีอยู่ตลอดไป

ขอให้วิญญาณของต้อมได้รับรู้ด้วยว่า เพื่อนทั้งหลายจะคิดถึงและขอให้การเดินทางครั้งนี้ของต้อมเป็นการเดินทางล่วงหน้าเพื่อน ๆ อีกครั้ง โดยหวังว่าเราจะได้พบกันอีกในเวลาข้างหน้า... Till we meet again...

จะคิดถึงต้อมและสวดมนต์ให้ต้อมตลอดไป...
อาภัสสร บุนนาค

## คิดถึงต้อม

ตอนที่ได้รับข่าวว่าต้อมเสียแล้ว จุกอึกเลย ทั้งที่ทราบอยู่แล้วว่าต้อมไม่สบาย และเข้าออกโรงพยาบาลหลายรอบแล้วพักนี้ แต่พวกเราก็คอยให้กำลังใจกันตลอดมา ถ้าดีขึ้นพอจะออกจากบ้านได้ เราก็จะนัดกันทานข้าวเป็นครั้ง ๆ กันเสมอ ถ้ามาร่วมได้ต้อมจะมาทุกครั้ง ให้เพื่อนหยอกเย้า พูดกันถึงแต่วีรกรรมเก่า ๆ เรื่องเดิม ๆ ตามประสาสอวอ ฟังแล้วยังเกรงใจผู้ติดตามที่อาจหลงมาด้วย แต่เราก็ฟังและหัวเราะท้องคัดท้องแข็งทุกครั้งที่มีคนงัดมุขพวกนี้ขึ้นมาเล่า/เผากันไปมา

เราสองคนจบจากโรงเรียนเตรียมอุดมศึกษาปีเดียวกัน  แต่ต้อมเข้าก่อนปีนึง  ไม่ได้รู้จักส่วนตัวตอนนั้น เพราะอยู่คนละห้องคนละตึก  ตัวเองเป็นเด็กเรียน แค่สอบตามเพื่อนให้ทันก็เหนื่อยแล้ว ขณะที่ต้อมเป็นเด็กกิจกรรม ซ่าหรือไม่ซ่า ก็ขับรถออสตินมินิไมน์เนอร์มาใน ร.ร. ขณะที่ชาวบ้านเค้านั่งรถเมล์มากัน ใครมีรถที่บ้านมาส่งก็หรูแล้ว ต้อมอยู่ในวง ต.อ.แบนด์ เรารู้จักแต่หน้าเพราะเธอเป็นเด็กดังของรุ่น

ออกจากเตรียมฯ ชั้นได้ทุนไปเรียนต่อป.ตรี/เอกที่อเมริกา ไปเจอต้อมที่ North Carolina State ตอนปี 2 ต้อมย้ายมาเข้าจาก community college แถวนั้น ปรากฎว่ารุ่นเรามีนักเรียนไทยมากพิเศษพักนั้น พวกป.โท/ป.เอก กว่าสามสิบคน ส่วนมากมาเรียนเกษตรแผนกต่าง ๆ ป.ตรีมีไม่ถึงสิบ กว่าครึ่งเรียนวิศวะ ที่เหลือเรียนสิ่งทอ สถาปัตย์  ก๊วนป.ตรี จึงสนิทชิดเชื้อกันกันเป็นพิเศษ  พวกเรามีทั้งที่อยู่หอพักในมหาลัย และที่มาอยู่ apartment ข้างนอก แต่เราจะทำกิจกรรมด้วยกันบ่อยมาก  ซึ่งก็คือทุกครั้งที่มีโอกาส  ตอนปิดเทอมใหญ่หลายเดือน  พวกนร.ทุน พก.ก็จะบินกลับบ้าน ที่ไม่มีตังค์กลับก็จะทำงาน  แบกถาดเสิร์ฟอาหาร ล้างชามตามอัธยาศัย  แต่ตอนรร.ปิดกลางเทอมราว  7-15 วัน ก็ต้องไปเที่ยวหรือหาอะไรทำกัน

กิจกรรมที่เราทำอยู่ก็มีหลากหลายเพื่อความอยู่รอด  สายกีฬาก็มี เล่นเทนนิส (ทุกวันเพราะสะดวกและฟรี) เล่นแบต หรือ สควอช  ลำบากหน่อยเพราะต้องเข้าไปในโรงยิม กลางคืนตอนปิดเทอม  ก็ไปเล่นโบลลิ่ง  อันนี้ต้องนัดกัน เพราะอยู่นอกมหาลัย  ต้องขับรถไป ที่เหลือเดินทางเท้าหรือขี่จักรยานกันไปได้เอง

กิจกรรมที่เป็นที่ชื่นชอบอีกประเภท คือ การตั้งวงเล่นไพ่หลังอาหารเย็นวันสุดสัปดาห์  เล่นกินตังค์บ้างอะไรบ้าง พอเรียกเสียงหัวเราะและสร้างความตื่นเต้น  แต่สักพักก็เลิกรา พวกมือสมัครเล่น/มือจรก็ขอตัวกลับบ้านนอน  เหลือแต่ขาใหญ่สี่ห้าคนจับกลุ่มจั่วรัมมี่ค่ะ  ญาติโยมรอแล้วรออีก จนต้องขับกลับเองตอนเที่ยงคืน  เรามักจะทราบข่าวภายหลังว่าเล่นกันจนเช้า  และถามว่าใครได้หรือใครเสีย  จะมีแต่คนบอกว่าได้  จนถึงวันนี้ก็ยังชื่นชมว่าวงนี้เค้าเล่นกันดีนะ  มีแต่คนได้เงิน…

กิจกรรมนอกสถานที่ที่เราทำก็มีไปปิกนิกปิ้งย่างกันตามสวนสาธารณะ  ใครมีอะไรก็ขนไปแบ่งกันกิน  แล้วจะมีผู้ใจดีลงขันบริจาคเงินให้ไปซื้อสเต็กและหรือไก่มาย่างทาน  ใครทำอาหารเป็นก็จะช่วยลงมือทำ  บางทีเราก็ไปตกปลาตามทะเลสาบที่อยู่ใกล้แถวนั้น  มีหลายแห่ง สนุกสนานมาก ความสุขหาไม่ยากเลยถ้าเรามีเพื่อนฝูงที่รู้ใจ ยังจำได้จนถึงทุกวันนี้

กิจกรรมเด็ดสุดที่จะพูดถึงเมื่อเจอกันทุกที  คือ ตอนไปตกปู  อันนี้ยากหน่อยต้องมีการนัดแนะล่วงหน้า เพราะต้องขับรถไป 2.5 ชม. ที่ Carolina Beach แถวเมือง Willmington และต้องจัดหาเครื่องมือ เหยื่อ และกล่องโฟมใส่/ขนตอนกลับ  เราไปเช้าบ่ายกลับไม่ค้าง  และต้องเผื่อเวลากลับมาต้มหรือนึ่งกินที่บ้านด้วย  คือ ที่นั่นปูเยอะมากเป็น  blue crab คล้าย ๆ ปูม้าของบ้านเรา (แต่ไม่อร่อยเท่า) กรรมวิธีตกก็คือ  ใช้เชือกสีขาวที่ใช้มัดกล่องของนี่แหละ  ยาวสักสามเมตร  ปลายข้างหนึ่งมัดกับคอไก่ดิบให้แน่น  เดินลงไปในทะเลน้ำลึกเท่าเอว  (หาที่เงียบ ๆ  ไม่พลุกพล่าน)  ถือปลายเชือกอีกข้างไว้  แล้วโยนเหยื่อคือคอไก่ไปไกล ๆ  ตอนนี้ให้เพื่อนถือกล่องโฟมมายืนข้าง  พร้อมด้วยสวิงด้ามยาว  พอคอไก่จมน้ำไปสักพัก ก็คอยสาวเชือกเข้าหาตัวช้า ๆ ไม่นานก็จะมีปูตะกละมาหนีบเหยื่อดึง ๆ ยื้อ ๆ กับเรา  เราก็ต้องสาวเข้าตัวเองเบา ๆ  ไม่นานพอใกล้ผิวน้ำก็จะเห็นปูพร้อมเหยื่อ ก็ร้องบอกบัดดี้ช้อนทั้งปูและเหยื่อขึ้นจากน้ำใส่ถัง  เอาเหยื่อเด็ดของเราคืนมา  แล้วโยนกลับทะเลไปใหม่ (คอเดียวตกได้เป็นชั่วโมง) ง่ายยังงี้เลยจริง ๆ คะ  ทีมคนตกสามสี่คน คนตักหนึ่งคน ไม่ถึงสองชั่วโมงก็ได้ปูเกินต้องการแล้ว  คัดขนาดหน่อยย่อมได้  ไม่ใหญ่ไม่รับกลับบ้านนะคะ…

ถ้าจะคุยเรื่องวันดี ๆ ที่พวกเราอยู่ด้วยกัน ต้องไม่ลืมวงดนตรีของต้อม/ไก่ (ตกลงไม่รู้ว่ามีชื่อวงหรือเปล่า)  เหตุที่ต้อมเป็นคนที่ชอบร้องเพลงมาก แล้วคงไปคุยกันว่าเคยมีแบนด์  ไปเจอกับเพื่อนชื่อนายไก่ เล่นกีตาร์ ตีกลองด้วย  เลยไปจับนายป๊อบและเพื่อนผู้ชาย รร. แถวนั้นอีกสองสามคน  ที่จำได้มีนายจี้ ตั้งเป็นวงดนตรีค่ะ  ก็ไม่รู้เค้าไปหาที่ซ้อมกันที่ไหน  แต่มีปาร์ตี้ทีไร  พรรคพวกก็ต้องไปเช่า ไปขน แอมป์ เครื่องเสียงไมค์กันมาแสดงค่ะ  หาคนดู/คนฟังก็ไม่ใช่ง่าย  เพราะคนเค้าจะมาคุยกัน  อิชั้นยังต้องไปช่วยเขาร้องเป็นครั้งคราว  เพราะหานักร้องหญิงไม่ได้  จะหาเพื่อนที่สปีริตดี ไฟแรงขนาดนี้ไม่ใช่ง่าย ๆ นะคะ

ต้อมร้องเพลงได้ดีมาก ใครเคยได้ยินเป็นต้องติดใจ เพลงที่ต้อมร้องบ่อยจนจำได้ถึงทุกวันนี้  ก็มี Tie a Yellow Ribbon, Cotton Fields, Jambalaya, If, She, My Way เป็นต้น  

หลังเรียนจบป.ตรีราวปี ‘76/’77  หนุ่มซ่ากลุ่มนี้ก็แยกย้ายกันกลับเมืองไทย  อิชั้นอยู่ต่ออีกสามปีและไปทำงานต่อที่นั่น  ทำได้ราว 10 ปี จึงย้ายกลับเมืองไทย  กลับมาก็มีนัดทานข้าวกันเป็นครั้ง ๆ ทุกบ่อย ๆ  สมัยนั้นต้องทานข้าวเย็นตามด้วยคาราโอเกะ เป็นที่ครึกครื้น พวกเราก็ติดต่อกันสม่ำเสมอ  ติดตามความก้าวหน้าของสมาชิกกันมาเรื่อยๆ  มีราวสิบกว่าคน  เวลานัดก็มากันได้บ้างไม่ได้บ้าง  แต่ไม่เคยทิ้งช่วง  ต้อมจะเป็นคนนัด  หรือโทรมาให้ชั้นนัดประจำ  อันที่จริงมีสาวคนสวยคอยนัดให้ คือ ยัยน้องอ๋อย  แต่ชีเสียไปหลายปีแล้ว

จากที่ได้ติดต่อกันต่อเนื่องมาตลอด  ทั้งยังได้ทำงานให้ชมรมศิษย์เก่าของมหาลัย  Wolfpack Alumni Group ช่วยกันจัดงานสังสรรค์ให้น้อง ๆ หลาน ๆ มากว่าสิบครั้ง  ยิ่งได้เห็นสปิริตของต้อมต่อพรรคพวก ต้อมทำหน้าที่เจ้าของบ้านให้พี่ ๆ  เพื่อน ๆ  น้อง ๆ สมาชิกในงานรู้สึกอบอุ่นเป็นกันเองทุกครั้ง

ตลอดระยะเวลากว่า 50 ปีที่เป็นเพื่อนกันมา เราได้เห็นการพัฒนา/ความก้าวหน้าในหน้าที่การงานของต้อม พวกเราภูมิใจด้วยเสมอ  แล้วยังความใส่ใจ  เห็นอกเห็นใจเพื่อนฝูง ไมตรีจิตและความเสมอต้นเสมอปลายของต้อม  พร้อมจะช่วยเหลือเพื่อนทุกคนเมื่อมีโอกาส  เจอกันทีไร ชั้นเองมักจะกลับมาปลาบปลื้ม  ไม่เคยบอกต้อมนะ แต่ยังนึกกับตัวเองเสมอว่า  เด็กซ่านี่ยิ่งแก่ยิ่งดีมีให้เห็นนะ  555

คิดว่าพวกเราเพื่อน ๆ Wolfpack ของต้อม ทุกคนก็คงคิดถึงต้อมอย่างนี้  ขอให้ต้อมไปสู่โลกภพที่ดี พบแต่สิ่งที่ดี  ถ้าชาติหน้ามีจริงเรามาเป็นเพื่อนกันอีกนะ  พกตังค์มาเยอะ ๆ ล่ะ เรามาเล่นรัมมี่กันจริงจังสักที

เพื่อน Wolfpack ของเธอ  
ยัยรจ รจนา โกศัยยานนท์
