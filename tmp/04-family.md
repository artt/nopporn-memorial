# อาลัยรักจากครอบครัว

## ด้วยรักและอาลัยยิ่งจากตา

พี่ต้อมคะ…

มันยากเหลือเกินที่จะเขียนคำไว้อาลัยแด่คู่ชีวิตที่รู้จักและใช้ชีวิตร่วมกันมานานกว่า 40 ปี…

เป็นเรื่องธรรมดาที่ชีวิตคนเราจะปะปนไปทั้งสุขและทุกข์ พี่ต้อมและตาสามารถฟันฝ่าอุปสรรคต่าง ๆ และพิสูจน์ให้เห็นได้ชัดเจนแล้วว่า พี่ต้อมเป็นคนที่รักและให้ความสำคัญกับครอบครัวมากที่สุดเหนือสิ่งอื่นใด

พี่ต้อมทำหน้าที่ลูก ทำหน้าที่สามี และทำหน้าที่พ่อได้อย่างสมบูรณ์แบบ

พี่ต้อมให้ความรัก ความเคารพ และความกตัญญูต่อคุณพ่อคุณแม่ รวมทั้งคุณแม่ของตาอย่างเป็นที่ประจักษ์ ขณะที่พี่ต้อมได้มอบความรักและดูแลตาเป็นอย่างดีไม่เคยทำให้ต้องลำบากแต่อย่างใด เป็นคู่ชีวิตที่พูดคุยและให้คำปรึกษาระหว่างกันตลอดมา รักและห่วงใยกัน โดยมีอภิชาตบุตรร่วมกัน 1 คน

ตาพูดได้เต็มปากเลยว่า พี่ต้อมเป็นหนึ่งในพ่อไม่กี่คนที่รักและทุ่มเทให้กับลูกอย่างไม่มีเงื่อนไขใด ๆ พี่ต้อมรักและห่วงใยเต้ ลูกชายคนเดียวของเรามากๆ  จำได้ว่าตอนลูกยังเล็ก มียุงบินอยู่ในห้องนอน 1 ตัว พี่ต้อมสามารถนั่งเฝ้าดูลูกทั้งคืน เพื่อไม่ให้ลูกถูกยุงกัด แม้จะมีงานที่เคร่งเครียดรออยู่มากมายก็ตาม

พี่ต้อมมั่นใจได้เลยนะคะว่า แม้ตัวพี่ต้อมจะจากโลกนี้ไป แต่สิ่งที่พี่ต้อมได้ลงทุนไว้ โดยเฉพาะกับลูก จะออกดอกออกผลอย่างงดงาม ตาเชื่อมั่นเหลือเกินว่า ลูกจะสร้างความดีงามและประโยชน์ให้กับตนเอง ผู้อื่น สังคม และประเทศชาติต่อไป ให้สมกับสิ่งที่เราสองคนได้อบรมสั่งสอนไว้ตั้งแต่ยังเล็ก

แม้การจากไปของพี่ต้อมจะเกิดขึ้นกะทันหันมาก แต่พี่ต้อมไม่ต้องห่วงอะไรเลยนะคะ พี่ต้อมได้ทำภารกิจทุกอย่างในชีวิตได้สำเร็จสมบูรณ์แล้ว ตากับเต้ดูแลตัวเองได้ และตาก็เชื่อว่าพี่ต้อมเฝ้าดูพวกเราอยู่ในภพภูมิที่ดี

สุดท้ายนี้ ตาไม่มีคำใดจะเอ่ยไปมากกว่า ตากราบขอบพระคุณพี่ต้อมค่ะ ที่ดูแลตาและลูกเป็นอย่างดีมากที่สุด เท่าที่มนุษย์คนหนึ่งพึงจะกระทำได้ในชีวิตนี้

ด้วยความรักสุดหัวใจ
ตา

## แด่พ่อผู้ให้ที่ไม่เคยหวังสิ่งใดตอบแทน

ลูกไม่เคยนึกเลยว่าวันที่ต้องจากลากับพ่อต้อมที่ลูกรักและเคารพที่สุด จะมาถึงอย่างรวดเร็วและยังไม่ทันได้ตั้งตัวขนาดนี้…

ลูกไม่เคยนึกเลยว่ามื้อกลางวันวันอาทิตย์ที่ 21 กรกฎาคม 2567 ที่พ่อทานข้าวร่วมกับลูกอย่างเอร็ดอร่อยนั้น จะเป็นมื้อสุดท้ายที่ลูกคนนี้ได้ทานอาหารร่วมกันกับพ่อ…

ตั้งแต่ลูกจำความได้ ลูกเฝ้ารอการกลับมาของพ่อจากการทำงานทุกวัน เพราะจะได้อยู่ร่วมกัน 3 คนพ่อแม่ลูก ซึ่งเป็นช่วงเวลาที่อบอุ่นและมีคุณค่ามาก

พ่อมักจะมีของเล่นติดไม้ติดมือมาเซอไพรส์ลูกตลอดเวลาแทบทุกวัน ซึ่งลูกรู้ว่าบางครั้งมันเป็นของราคาแพงมาก สะท้อนให้เห็นว่า พ่อเสียสละความสุขของตนเอง เพื่อให้ความสุขแก่ลูกคนนี้มากมายแค่ไหน

แม้แต่การเรียนพิเศษต่าง ๆ ที่ในสมัยนั้นไม่ได้เป็นที่นิยมมากนัก เช่น การเรียนเปียโน พ่อก็ได้ลงทุนปลูกฝังให้ลูกได้มีทักษะทางด้านดนตรี เป็นคนที่มีดนตรีในหัวใจ ไม่ต่างจากพ่อ ซึ่งมีทักษะและความสามารถที่เหนือยิ่งไปกว่าลูก

พ่อจะมีวิธีการในการอบรมสั่งสอนลูกอย่างแยบยล คือ ไม่ได้ใช้วิธีการตำหนิหรือห้ามปราม แต่จะให้ได้รู้จักทดลองด้วยตนเอง ได้เห็นผลของการกระทำนั้น และได้ตระหนักรู้ในบทเรียนเหล่านั้น ตราบใดที่ยังคงอยู่ในความเสี่ยงที่ยอมรับได้ โดยคำพูดที่ลูกยังจำได้ไม่เสื่อมคลายแม้กระทั่งบัดนี้ คือ “ขอให้ลูกใช้ชีวิตอย่างไม่ประมาท”

พ่อยังเป็นที่ปรึกษาที่ดีเลิศ เพราะมีวิสัยทัศน์กว้างไกล ความคิดทันสมัยและทันโลก จึงพร้อมให้คำปรึกษาที่มีคุณค่าแก่ลูกอยู่เสมอ แม้กระทั่งในช่วงท้ายของชีวิตพ่อ

สิ่งที่ลูกได้เห็นพ่อแสดงเป็นตัวอย่างที่ชัดเจน โดยไม่ต้องพร่ำสอนเป็นคำพูด แต่เป็นการทำให้เห็นได้จริง คือ ความกตัญญูของพ่อที่มีต่อทั้งคุณปู่ คุณย่า ไปจนถึงคุณยาย พ่อจะให้ความสำคัญ ให้ความเคารพรัก และดูแลเป็นอย่างดียิ่ง โดยทุก ๆ สุดสัปดาห์จะถือเป็นวันครอบครัวที่ไม่ว่าอย่างไรต้องได้ทานข้าวร่วมกันกับคุณปู่คุณย่า และญาติพี่น้อง สืบทอดต่อกันมาแม้ว่าจะไม่มีคุณปู่คุณย่าแล้วก็ตาม

พ่อเป็นผู้ให้ความรักแก่ลูกอย่างไม่มีเงื่อนไข และไม่เคยที่จะคาดหวังหรือบังคับให้ลูกต้องเป็นอย่างนั้นอย่างนี้ มีเพียงอย่างเดียวที่พ่อหวังคือการทำให้ลูกเป็นคนดี เป็นคนที่มีคุณค่าทั้งต่อตนเองและผู้อื่น และลูกก็รู้ว่าพ่อได้สืบทอดปณิธานนี้ ไม่ใช่จากใครเลยถ้าไม่ใช่คุณปู่คุณย่า

พ่อได้แสดงให้เห็นในความเป็นนักสู้มาโดยตลอด ตั้งแต่การมาร่ำเรียนปริญญาตรีในสหรัฐฯ ซึ่งในสมัยนั้นย่อมมีความยากลำบากมากทั้งในแง่การเรียน การใช้ชีวิตในต่างแดนที่มีแต่คนที่ยังไม่รู้จักประเทศไทยนัก การเป็นวิศวกรคนแรก ๆ ที่ได้ไปบุกเบิกบ่อน้ำมันที่ลานกระบือ จังหวัดกำแพงเพชร ทำให้ประเทศไทยได้มีแหล่งพลังงานใหม่ การสร้างธุรกิจต่าง ๆ โดยเฉพาะในวงการ e-Commerce ที่ทันยุคสมัยให้เติบโตอย่างยั่งยืนท่ามกลางโลกที่ผันผวน การช่วยเหลือและมอบโอกาสแก่ผู้คนให้ได้ลืมตาอ้าปาก ตลอดจนการต่อสู้กับโรคภัยไข้เจ็บ จนพ่อได้กลับมาเป็น the best version ที่ฟื้นฟูตัวเองทั้งร่างกายและจิตใจให้แข็งแรงเรียบร้อยแล้วในวันสุดท้ายของชีวิต ล้วนเป็นที่ประจักษ์และเป็นสิ่งที่น้อยคนนักจะทำได้

แม้แต่การจากไปของพ่อ พ่อก็ได้สอนให้เห็นแล้วว่า โลกนี้ไม่มีอะไรเที่ยงแท้แน่นอน และสอนให้ลูกได้ใช้ชีวิตอย่างไม่ประมาท ทำให้ดีที่สุดในทุก ๆ วัน

ลูกพูดได้อย่างเต็มปากเต็มคำว่า ลูกภาคภูมิใจที่สุดที่ได้เกิดมาเป็นลูกพ่อและได้รับการอบรมสั่งสอนให้ได้เติบโตเป็นลูกในทุกวันนี้ ก็เพราะพ่อเป็นส่วนสำคัญของชีวิตอย่างแท้จริง

ลูกรักพ่อที่สุด และรู้ว่าพ่อแค่เปลี่ยนสถานะจากมนุษย์กลายเป็นเทวดาที่เฝ้าดูลูกอยู่บนสวรรค์

ลูกสัญญากับพ่อว่า ลูกจะใช้ชีวิตอย่างมีคุณค่าต่อไป และจะไม่ทำให้พ่อผิดหวังครับ

ด้วยความสำนึกพระคุณ ด้วยความรักและเคารพสูงสุด อย่างไม่มีคำบรรยายใด ๆ มาอธิบายได้
เต้

## รักและอาลัยน้องชายที่แสนดี


พี่ต๋อยคิดถึงต้อมมากที่สุด คิดถึงมากทุกวัน  ไม่คาดฝันว่าต้อมจะจากไปอย่างกะทันหัน  อีกสองวันเท่านั้นที่ต้อมและตาจะย้ายมาอยู่กับพี่ต๋อยระหว่างเต้ไปเรียนต่างประเทศแล้ว แต่คืนวันอาทิตย์ที่ 21 กรกฎาคม ตาโทร.มาบอกว่าต้อมไม่รู้สึกตัว ให้รีบไปที่บ้าน รู้สึกตกใจมาก ๆ ได้แต่ไหว้ขอพรจากพระและคุณพ่อคุณแม่ให้ช่วยคุ้มครองให้ต้อมฟื้นขึ้นมาเหมือนที่เคยผ่านวิกฤติมาหลายครั้งแล้ว แต่ครั้งนี้ไม่ได้ผล รู้สึกเสียใจที่สุดที่ไม่สามารถช่วยต้อมได้ แต่ร่างกายของต้อมคงไม่ไหวแล้วจริง ๆ จึงขอให้ต้อมหลับให้สบาย ไม่ต้องเป็นห่วงตาและเต้ พวกเราจะช่วยดูแลและอยู่ด้วยกันตลอดไป

ด้วยความที่พวกเราพี่น้องมีอยู่กันสามคน หลังจากที่พี่ตุ้ยจากไป เราจึงสนิทสนมกันมาก ๆ ต้อมเองเป็นคนที่รักคุณพ่อคุณแม่ รักครอบครัว รักพี่น้อง และญาติมิตรทุกคน ต้อมเป็นคนร่าเริง อารมณ์ดี คุยสนุก พวกเราจะรับประทานอาหารค่ำร่วมกันทุกวันเสาร์ ต้อมจะเล่าเรื่องสนุก ๆ หยอกล้อสร้างเสียงหัวเราะและรอยยิ้มให้ทุกคนเสมอ แต่เมื่อทุกคนมีเรื่องทุกข์ใจ ต้อมจะคอยห่วงใยไต่ถามและช่วยเหลือ จึงทำให้ทุกคนรักต้อมมาก

นอกจากนี้ ต้อมยังเป็นคนที่รักดนตรี และร้องเพลงเพราะ ทุกคนจะชอบขอให้ต้อมร้องเพลงให้ฟัง ทำให้งานปาร์ตี้มีความครื้นเครง แม้จะไม่มีโอกาสได้ฟังเพลงที่ต้อมร้องอีกแล้ว แต่เสียงเพลงของต้อมจะอยู่ในความทรงจำของพี่ต๋อยเสมอ

พี่ต๋อยภูมิใจมาก ๆ ที่มีน้องชายที่เก่ง น่ารักและแสนดีอย่างต้อม ด้วยคุณความดีและจิตใจอันดีงามของต้อม ขอให้ดวงวิญญาณของต้อมสถิตอยู่บนสวรรค์ชั้นวิมานและพบเจอแต่สิ่งดี ๆ หากชาติหน้ามีจริง ขอให้เราได้เกิดมาเป็นลูกคุณพ่อคุณแม่และเป็นพี่น้องกันอีก

รักและคิดถึงต้อมตลอดไป
พี่ต๋อย

## พี่ชายผู้เป็นที่ภาคภูมิใจของน้อง

การมีพี่น้องที่ประเสริฐ ถือเป็นบุญวาสนาที่ยิ่งใหญ่ พี่ต้อมเป็นพี่ชายที่ผมสนิทที่สุด เป็นพี่ชายที่เป็นที่ภาคภูมิใจของน้อง เป็นต้นแบบที่ผมชื่นชมและพยายามเดินตามรอยเอาเป็นแบบอย่าง มาตั้งแต่จำความได้

การเขียนคำไว้อาลัยให้กับพี่ต้อมเป็นอะไรที่ยากจริง ๆ เพราะไม่สามารถที่จะบรรยายความรู้สึก ความผูกพัน ความเคารพ ความนับถือ และเรื่องราวที่เราได้ทำร่วมกันมา ฉะนั้นในการจากไปของพี่ต้อมนี้ ก็คงจะเขียนได้แค่ความรู้สึกส่วนตัวที่อาลัยอาวรณ์กับการที่ต้องขาดพี่ชายที่เป็นต้นแบบ พี่ชายที่คอยสอนคอยแนะนำ พี่ชายที่รักและเอ็นดูน้องโดยปราศจากเงื่อนไข มันรู้สึกสุดเจ็บปวดและเวิ้งว้าง…

แต่การ เกิด แก่ เจ็บ ตาย มันเป็นเรื่องธรรมดา คนที่เรารักจากไป ก็จากเราไปเพียงร่างกาย แต่ความทรงจำที่ดีงามความเป็นตัวตนของพี่ต้อม จะอยู่ในใจเสมอ

สุดอาลัยในการจากไปของพี่ชายจากน้องชายคนเดียวของพี่ต้อม
ต้น

## แด่อาต้อมคนเก่ง

เข้าใจอยู่ว่า เมื่อเกิดเป็นคนแล้ว มีอยู่สิ่งหนึ่งซึ่งทุกคนไม่อาจหนีหรือหลีกเลี่ยงได้ ล้วนแต่ต้องเจอและประสบเหตุการณ์แบบนี้กันทุกคน แต่ในกรณีของอาต้อม ทุกอย่างมันเกิดขึ้นเร็วจนไม่ได้มีใครตั้งตัวทัน ก่อนหน้านี้ยังเห็นรูปที่เต้ post ใน instagram ในรูปอาต้อมดูมีความสุขมาก ไม่ได้มีใครจะคิดว่าเหตุการณ์ที่น่าเสียใจจะเกิดขึ้นเร็วขนาดนั้น

อาต้อมเป็นคนที่มีความสามารถหลากหลาย มีประสบการณ์มากมายหลายด้าน ทั้งทางด้านวิศวกรรม, ออกแบบ, ทางการบริหารและการเงิน และอื่นๆอีกมาก  จริง ๆ บ้านที่อยู่ปัจจุบันนี้ อาต้อมก็เป็นคนออกแบบ renovate ให้ และทำได้เป็นอย่างดี สามารถใช้งานบ้านได้เต็มประสิทธิภาพโดยที่ไม่เสียความมั่นคงของโครงสร้าง เพื่อนบ้านจำนวนมากมาย แอบมาดูแบบที่บ้าน มาเลียนแบบตามความคิดที่อาต้อมได้ออกแบบไว้ เอาไปใช้งานแบบเดียวกันมากมายหลายบ้านกันทีเดียว

อาต้มเป็นคนรักเสียงดนตรี ได้ยินได้ฟังอาต้อมร้องเพลงและเล่นดนตรีมาตั้งแต่เด็ก ไม่ว่าจะเป็นอิเล็กโทน กีต้าร์ ฯลฯ เสียงร้องดังกังวาลที่เป็นเอกลักษณ์ เชื่อว่า ถ้าพูดแบบนี้ สำหรับคนที่เคยได้ยินได้ฟัง ก็สามารถระลึกถึงเสียงของอาต้อมได้ในทันที

เป็นเรื่องที่น่าแปลก ในคืนนึง นอนหลับฝันไป ไม่รู้ว่าด้วยเหตุผลกลใด ตามปกติ เป็นคนที่ไม่ค่อยฝันอะไรมากนัก แต่ก็แปลกที่ฝันมองเห็นอาต้อมอยู่กับคุณปู่ ดูร่างกายแข็งแรงมีความสุขดี จึงพออนุมานอย่างแน่ใจได้ว่า อาต้อมได้ไปดีแล้วอย่างแน่นอน ทั้งนี้ทั้งนั้น แค่เพียงอยากจะพูดว่า จะคิดและระลึกถึงอาต้อมอยู่เสมอ จนกว่าจะถึงเวลาที่เราได้พบกันใหม่ครับ

รักและระลึกถึงอยู่เสมอ
ตู

## รักอาต้อม

ภาพของอาต้อม ที่อยู่ในความทรงจำของติ๊ก คือ การเล่นดนตรี และ ร้องเพลง ทุกเย็นวันเสาร์จะมีการรวมตัวของครอบครัวเพื่อมาทานข้าวร่วมกัน หลังจากทานเสร็จ อาต้อมก็มักจะเล่นกีต้าร์บ้าง อิเล็กโทนบ้าง พร้อมร้องเพลงที่ไพเราะ สร้างบรรยากาศและความสุขให้กับทุกคน

อีกเรื่องที่ติ๊กยังคงนึกถึงตลอด คือ อาต้อมชอบเรื่องรถและการขับรถ ตอนที่พี่ตูกับติ๊กยังเด็ก อาต้อมพานั่งรถเล่น และขับรถแบบความเร็วสูง เหมือนเรากำลังอยู่ในหนัง ทั้งตื่นเต้น และสนุกมาก ๆ แม้จะเร็วแต่ก็ปลอดภัย เพราะ อาต้อมเป็นคนที่ขับรถเก่งที่สุด

อาต้อมเป็นคนใจดี คอยห่วงใยถามไถ่อยู่เสมอ ตั้งแต่ติ๊กยังเด็กจนกระทั่งติ๊กโตมีครอบครัวแล้ว อาต้อมยังคงถ่ายทอดความรัก ความห่วงใย มาถึง หลานกิวกิว หลานวิกิ อีกด้วย

ความทรงจำดีดีเหล่านี้ ติ๊กจะเก็บรักษาไว้เป็นอย่างดี

รักอาต้อมค่ะ
ติ๊ก

## ความทรงจำที่เรามีต่อใครสักคนที่เรารัก...คือภาพจำที่งดงามเสมอ

ในความทรงจำของแตม น้าต้อมเป็นคนที่ใจดีมาก ๆ ทุกครั้งที่พบกัน น้าต้อมมักจะยิ้มและหัวเราะอย่างเบิกบานตามประสาคนอารมณ์ดี น้าต้อมเป็นคนที่ชอบขับรถเที่ยวพอ ๆ กับการร้องเพลง น้าต้อมจึงมักแบ่งปันช่วงเวลาที่มีความสุขของตัวเองกับหลาน ๆ ด้วยการพาพวกเราไปนั่งรถเล่นด้วย และร้องเพลงคลอด้วยน้ำเสียงที่ก้องกังวาล ช่วงวันหยุดเสาร์อาทิตย์ ถ้าน้าต้อมไม่ติดธุระก็จะพาหลาน ๆ ไปทานข้าวอร่อย ๆ เสมอ

น้าต้อมไม่เคยลืมวันสำคัญของหลาน ๆ ทุกวันเกิดน้าต้อมจะพาแตมกับติมไปซื้อของเล่นที่ถูกใจเราที่สุด ทุกวันนี้แตมยังจำของเล่นที่น้าต้อมซื้อให้ทุกชิ้น แม้แต่ตอนที่โตเป็นผู้ใหญ่แล้ว ถ้าน้าต้อมรู้ว่าแตมชอบอะไร น้าต้อมก็จะซื้อมาให้ทุกครั้ง

หากความใจดีในเรื่องราวเหล่านี้ก็ยังเทียบไม่ได้เลยกับความรักที่น้าต้อมมีให้แตมมาโดยตลอด น้าต้อมเป็นกองเชียร์ที่น่ารักเสมอ และให้กำลังใจแตมในทุก ๆ เรื่อง วันเกิดของแตมในปีที่ผ่านมา น้าต้อมจัดงานเลี้ยงวันเกิดให้ เป็นช่วงเวลาที่ทุกคนในครอบครัวได้ใช้เวลาร่วมกันอย่างมีความสุข แตมไม่คาดคิดเลยว่าวันเกิดปีที่ผ่านมาจะเป็นวันเกิดปีสุดท้ายที่ได้ฉลองกับน้าต้อม

เมื่อนึกย้อนเรื่องราวของน้าต้อมกับแตมที่ผ่านมา ไม่ว่าจะเป็นช่วงเวลาที่นั่งรถเล่นด้วยกัน กินข้าว ไปซื้อของเล่น อ้อมกอดที่อบอุ่น คำพูดที่ให้กำลังใจ เสียงหัวเราะที่ก้องกังวาล เพลงเพราะ ๆ ที่น้าต้อมร้อง กลิ่นซิการ์ รอยยิ้มที่ใจดี ทุกช่วงเวลามีแต่ความสุขและอบอุ่นหัวใจทุกครั้งที่นึกถึงแม้จะเจือด้วยความอาลัยอย่างสุดซึ้งและความคิดถึงด้วยก็ตาม

ถึงจะไม่มีโอกาสได้เจอน้าต้อมอีกแล้ว แต่แตมก็เชื่อว่าน้าต้อมยังคงรัก ห่วงใย และเอาใจช่วยหลานสาวคนนี้ทุกเรื่องเหมือนเคย... เราจะรักและคิดถึงกันเสมอค่ะ เพราะความจริงแล้วเราไม่ได้จากกันไปไหนไกล ๆ เลย น้าต้อมจะอยู่ในใจของแตมตลอดไป  

ขอบคุณนะคะน้าต้อม.... แตมโชคดีจริง ๆ ที่ได้เกิดมาเป็นหลานของน้าต้อมผู้น่ารักและใจดีที่สุดค่ะ

รักน้าต้อมที่สุด
แตม

## Forever in my mind

น้าต้อม คือ ความใจดี ความสนุก และความอารมณ์ดีของครอบครัว ความทรงจำของติมตั้งแต่เล็กจนถึงโตที่แสนสนุกและมีความสุขจะมีน้าต้อมอยู่ในเรื่องราวเสมอ Forever In my mind…

### A kind and warm-hearted uncle

ความสนุกที่ได้ไปเที่ยว ไปทำกิจกรรมต่าง ๆ ร่วมกับน้าต้อมคือความอบอุ่นไม่เคยเลือนหายไปจากความทรงจำของติมเลย ตั้งแต่นั่งรถไปรับน้าตาตั้งแต่ติมเล็กมาก ๆ น้าต้อมพาพี่แตมและติมไปซื้อของเล่นเมื่อสอบได้คะแนนดี ขับรถพาเที่ยว น้าต้อมเป็นบุคคลในครอบครัวที่จำเรื่องราวเก่า ๆ ได้อย่างชัดเจน ชอบแชร์เล่าเรื่องราว เกร็ดต่าง ๆ ความหลังและความสนุกในวัยเด็กของครอบครัวให้ทุกคนฟังได้อย่างสมบูรณ์และสนุกสนานที่สุด

### A classy and joyful gentleman
น้าต้อมจะดูเท่ห์ด้วยบุคลิกและเชิ้ตและสูทที่ดูสุภาพและเนี้ยบเสมอ ในความดูสุขุมนุ่มลึก จะมีความอารมณ์ขัน ความชอบหยอก เล่นมุข ทำให้เวลาเจอ ทานข้าวและคุยกับน้าต้อม ติมจะรู้สึกสนุกและต้องหัวเราะเสมอ ๆ หลาน ๆ ธาม ธิมรักและชอบเล่นกับน้าต้อมมาก ๆ น้องธามบอกเสมอว่าคุณตาต้อมตลกและใจดี เป็นที่รู้กันว่าน้าต้อมชอบร้องเพลงมาก และร้องได้ไพเราะจริง ๆ ทั้งเพลงไทยและสากล ตอนที่สนุกมาก ๆ คือตอนที่เราทำmusic video วันเกิดให้น้าต้นกัน และแน่นอนน้าต้อมของเราเป็นพระเอกทั้งร้องและเล่น

### An exceptionally caring and devoted father
น้าต้อมเป็นคุณพ่อที่แสนดีของเต้ เป็นตัวอย่างของความรักที่บริสุทธิ์ ความเอาใจใส่ และความทุ่มเทที่ติมรู้สึกซึ้งและประทับใจมาก ๆ ซึ่งติมได้เรียนรู้และนำมาปรับใช้กับการเลี้ยงลูกตัวเองเช่นกัน

ในชีวิตของติมมีน้าต้อมเป็นส่วนสำคัญมาก ๆ และจะยังคงอยู่ในหัวใจและความทรงจำอันมีค่าของติมตลอดไป ติม แชมป์ และหลาน ๆ รักและเคารพน้าต้อมเสมอและตลอดไป ขอให้น้าต้อมหลับให้สบาย ขอให้สิ่งศักดิ์สิทธิ์ทั้งหลายในสากลโลกช่วยนำพาดวงวิญญาณของน้าต้อมไปสู่สุคติในสัมปรายภพค่ะ

รักมาก ๆ และเคารพน้าต้อมเสมอค่ะ
ติม แชมป์ ธาม ธิม

## อาลัย…พี่ต้อม

การสูญเสียบุคคลที่เรารักและจากไปเพราะโรคภัยไข้เจ็บอันเป็นเหตุที่หลีกเลี่ยงไม่ได้ เป็นเรื่องที่ทำให้ผู้ใกล้ชิดมีความรู้สึกใจหาย โดยเฉพาะญาติพี่น้องและครอบครัวที่รักและผูกพันกัน เช่นเดียวกับการจากไปของพี่ต้อมที่ทุกคนอาลัยและระลึกถึง ในส่วนตัวที่ได้รู้จักพี่ต้อมซึ่งเป็นบุตรชายของศาสตราจารย์ นายแพทย์ร่มไทร และคุณกำนล สุวรรณิก ผู้เป็นปูชนียบุคคลด้านการแพทย์ และถือเป็นต้นแบบของครอบครัวที่มีแต่ความรักและความอบอุ่น ครอบครัวของต๋อยมีศาสตราจารย์ แพทย์หญิงฤดี ปลีหจินดา ผู้เป็นพี่สาว เป็นลูกน้องท่านอาจารย์ร่มไทร โดยที่นอกจากคุณหมอฤดี จะเป็นศิษย์รักของอาจารย์ร่มไทร และเปรียบเสมือนอาจารย์ฤดีเป็นคนในครอบครัวเดียวกับท่านอาจารย์ร่มไทร พี่ต้อมจะเรียกอาจารย์ฤดีว่าน้าหมอ ทำให้ต๋อยและครอบครัวของเราได้ใกล้ชิดและผูกพันกับครอบครัวของท่านอาจารย์เสมือนเครือญาติ ไปมาหาสู่กันเสมอ โดยเฉพาะในเทศกาลสำคัญต่าง ๆ จากการที่ต๋อยได้รู้จักพี่ต้อม พี่ต้อมเป็นผู้ชายที่สมาร์ท สนุกสนาน ร่าเริง ชอบร้องเพลง สร้างความสุขและรอยยิ้มให้กับทุกคนที่ได้รู้จัก เป็นแบบอย่างที่ดีในฐานะผู้เป็นลูกที่กตัญญูต่อพ่อแม่ ในฐานะพ่อที่รักลูกและเป็นต้นแบบที่ดีให้ลูกได้เจริญเติบโตก้าวหน้าเหมือนคุณพ่อ และในฐานะเป็นหัวหน้าครอบครัวที่สร้างความอบอุ่นให้กับคนในครอบครัว รวมทั้งเผื่อแผ่ความรัก ความมีเมตตากับเพื่อน ๆ และคนรอบข้างเสมอ

ในช่วงระยะเวลาหลัง ๆได้ทราบข่าวว่าพี่ต้อมไม่สบาย โดยคิดว่าจะไม่รุนแรงนัก เพราะพี่มีโรคประจำตัวอยู่ แต่การเข้าออกโรงพยาบาลบ่อยครั้งมากขึ้น ทำให้รู้สึกว่าพี่ต้อมต้องอดทนต่อสู้กับโรคร้ายมาเป็นระยะเวลานานพอสมควร ล่าสุดได้รับแจ้งจากคุณตา ภรรยาพี่ต้อมว่าพี่ต้อมต้องเข้าโรงพยาบาลด่วน และเวลาที่ทุกคนไม่อยากให้เกิดขึ้นก็มาถึง คุณตาแจ้งให้ผู้ใกล้ชิดที่รู้จักพี่ต้อม ในช่วงสุดท้ายก่อนที่พี่ต้อมจะจากไป ขอให้ไปร่วมแสดงความรัก เคารพและอาลัย รวมทั้งสวดมนต์ภาวนาส่งพี่ต้อมไปสู่สุคติ ซึ่งต๋อยได้เข้าไปยืนข้างเตียงและกราบพี่ต้อมเป็นครั้งสุดท้าย ดูเหมือนพี่นอนหลับอย่างสงบ ได้ภาวนาให้พี่ต้อมนอนหลับให้สบาย คุณงามความดีทั้งหลายที่พี่ต้อมได้ทำ จะทำให้พี่ต้อมไปสู่ภพภูมิที่ดี และจะทำให้ทุกคนระลึกถึงพี่ต้อมเสมอ

ครอบครัวของเรา ซึ่งมีคุณน้าหมอฤดี ปลีหจินดา และลูกหลานทุกคนขอร่วมอาลัยและส่งดวงวิญญาณพี่ต้อมไปสู่สัมปรายภพด้วยเทอญ

น้าหมอ ต๋อย ตูน ต้อง ตง

## น้าต้อม The Family Man

สำหรับแอนและครอบครัวของเรา น้าต้อมไม่ได้เป็นเพียงแค่คุณนพพร สุวรรณิก นักธุรกิจที่ประสบความสำเร็จเท่านั้น แต่เป็นเพื่อนของครอบครัวที่น่ารักมาตลอดหลายสิบปี เป็นคุณน้าที่ใจดีที่สุดของแอน เป็น Family man และเป็นคุณพ่อที่ภาคภูมิใจในตัวน้องเต้อย่างที่สุด

คริสมาสต์ที่แล้วเป็นครั้งสุดท้ายที่เราใช้เวลาด้วยกัน คุยกันเรื่องเก่า ๆ เรื่องที่เราไปกาญจนบุรี ไปลงแพด้วยกัน น้าต้อมกับน้าตาตอนนั้นเป็นแฟนกันแล้ว เด็กหญิงแอนคนนี้ไปด้วย เรื่องพวกนี้ทำให้น้าต้อมยิ้มได้ ตลอดทั้งคืนเต้นั่งดูแลน้าต้อมไม่ห่างเลย (คืนนั้นน้าตาไม่สบาย ต้องกลับบ้านก่อน) แอนมองหน้าน้องแล้วอดนึกถึงคำว่า อภิชาตบุตร ขึ้นมาอย่างอดไม่ได้ ความหมายไม่แน่ใจ แต่ตัวอย่างมีอยู่ตรงหน้าแล้ว

น้าต้อมไม่ต้องห่วงน้าตาและน้องเต้นะคะ แอนมั่นใจว่าทั้งน้าตาและน้องเต้จะดำเนินชีวิตต่อไปได้เป็นอย่างดี

วันนี้น้าต้อมออกเดินทางไกลล่วงหน้าไปก่อน วันนึงเราจะได้พบกันอีก พวกเรารักและคิดถึงน้าต้อมเสมอค่ะ

แอน และครอบครัวสวัสดิรณภักดิ์

## สุภาพบุรุษของครอบครัวสุวรรณิก

ด้วยความรักความผูกพันที่มีต่อน้องต้อมและครอบครัว เมื่อวันที่จากกันมาถึงเร็วกว่าที่คิด ย่อมเป็นการสูญเสีย เราเป็นญาติใกล้ชิดกันมาแต่เด็ก ถ้าคิดถึงน้องต้อม สิ่งแรกที่นึกถึงคือสุภาพบุรุษคนหนึ่งของครอบครัว “สุวรรณิก” เป็นน้องของพี่ ๆ เป็นที่รู้จักและที่รักของญาติพี่น้องและเพื่อน ๆ ความอ่อนน้อมรอบรู้ในหลาย ๆ สิ่งน่าประทับใจไม่แพ้ใคร เมื่อถึงเวลา ย่อมมีความโศกเศร้าสำหรับครอบครัวและคนที่อยู่ข้างหลัง การจากกันครั้งนี้ย่อมทิ้งไว้ซึ่งความอาลัยในความทรงจำ

ด้วยรัก
พี่เล็ก พี่นิ่ม และหลาน ๆ พลตรี น.พ. ฐิระศักดิ์ อินทรัมพรรย์ และครอบครัว

## อาลัยรักจากพี่

คุณแม่พี่ เป็นพี่สาวคนโตของ “คุณน้านล” ซึ่งเป็นคุณแม่ของน้องต้อม และเป็นคุณย่าของน้องเต้ ครอบครัวเราจึงมีกิจกรรมร่วมกันตลอดมา

น้องต้อมเป็นคนสุภาพ อ่อนโยน ร่าเริง มีปิยวาจา จะมีเรื่องอะไรดี ๆ ที่มีประโยชน์และน่าสนใจ โดยเฉพาะมีเรื่องขำขันมาเล่าให้พวกเราได้ “ฮา” กันอย่างสนุกสนานและสุขใจ

เมื่อถึงเวลาที่น้องต้อมจากไป พวกเรารู้สึกห่อเหี่ยว เศร้าใจ อาลัย และคิดถึงในความมีน้ำใจอันดีงามที่มีต่อกัน ซึ่งจะเป็นภาพที่สวยงามอยู่ในความทรงจำดี ๆ ตลอดไป

ด้วยรักและคิดถึงจากใจ
สุชาติ-จิตติมา (พี่จี๊ด) สหัสโชติ
ดร.วิณะโรจน์-ภัทรศศิร์ ทรัพย์ส่งสุข
สยาม-สุภัทรา ประเสริฐธรรมและหลาน ๆ

## แด่น้าต้อมที่รัก

น้าต้อมขา น้องเต้มาขอให้แป้มเขียนคำไว้อาลัยให้น้าต้อม แป้มคงเขียนอะไรออกมาไม่ได้มาก นอกจากแป้มรักและเคารพน้าต้อมเสมอมา ถึงแม้เราจะไม่ค่อยได้พบกันบ่อยนัก แต่ในช่วงหลังเมื่อมีเทคโนโลยี เราก็ได้ทักทายติดต่อกันเป็นประจำ บางช่วงน้าต้อมหายไป วันหรือสองวันก็ได้ข่าวว่าไม่สบายบ้าง แป้มก็ได้ส่งความห่วงใยไปให้  

น้าต้อมเป็นน้าที่น่ารัก เป็นคนสนุกสนาน อบอุ่น และรักครอบครัว จนสุดท้ายมาทราบว่าน้าต้อมไม่สบายเข้าโรงพยาบาลอีกครั้ง แป้มยังคิดว่าน้าต้อมคงไม่เป็นอะไรมาก แต่ต้องตกใจเมื่อมาทราบว่าน้าต้อมจากไปแล้ว มันกะทันหันเกินไป ครอบครัวเรารักและผูกพันกันมายาวนาน

แป้มขอให้น้าต้อมไปสู่ภพภูมิที่ดี มีความสุขอยู่ข้างบน แป้มฝากกราบคุณตาร่มไทร และคุณยายนลด้วยนะคะ

ด้วยความรักเคารพและอาลัยน้าต้อมที่สุด
หลานแป้ม ช่อฉัตร จันทรุเบกษา และครอบครัว

## กราบลาน้าต้อมด้วยความเคารพรัก

น้าต้อมครับ

ต๊ะได้ยินคุณแม่เล่าถึงน้าต้อมบ่อยมาก ๆ ตั้งแต่เด็ก เพราะท่านและน้าต้อมนับว่าโตขึ้นมาพร้อมกัน เมื่อต๊ะโตขึ้นเมื่อเวลาน้าต้อมเจอคุณแม่ก็ยังมากอดด้วยความรักเสมอ น้าต้อมมีความสามารถรอบด้าน และร้องเพลงฝรั่งได้ไพเราะอย่างยิ่ง เมื่อเจริญวัยมากขึ้น น้าต้อมเริ่มมีสังขารที่เสื่อมถอยลง แต่ได้น้าตาที่เป็นคู่ทุกข์คู่ยากคอยดูแลไม่ขาดตกบกพร่อง อีกทั้งมีน้องเต้ที่ทั้งเรียนหนังสือดีและมีความกตัญญูต่อคุณพ่อคุณแม่เหมือนน้ำทิพย์ประโลมใจให้น้าต้อมมีกำลังใจต่อสู้ชีวิตต่อไปได้เสมอ อีกทั้งยังมีน้าต๋อยที่เป็นพลังสำคัญอีกท่านหนึ่งช่วยประคับประคองทั้งกายใจครอบครัวน้าต้อมไว้อีกด้านหนึ่ง

ในวาระสุดท้ายของชีวิต ต๊ะมีโอกาสได้ไปกราบลาน้าต้อมที่โรงพยาบาล ต๊ะได้รู้สึกว่า “All’s well that ends well.” น้าต้อมคงได้หลับอย่างสงบ และจากไปพบคุณตาคุณยายที่สัมปรายภพอย่างหมดห่วงแล้ว

กราบลาน้าต้อมครับ
หลานต๊ะ
ดร. นายแพทย์ ปกรัฐ หังสสูต  

## คำไว้อาลัยพี่ต้อม

พูดถึงพี่ต้อมทีไร ก็นึกถึงสุภาพบุรุษที่มีเสียงหัวเราะ และรอยยิ้มอยู่เสมอ ทุกครั้งที่มีการรวมญาติ พี่ต้อมจะเป็นผู้นำในวงสนทนา ให้มีรสชาติ มีชีวิตชีวา สนุกสาน และเป็นกันเอง พี่ต้อมเคยกล่าวว่า พี่น้องแม้นาน ๆ เจอกันที เพราะต่างคนต่างมีหน้าที่ภาระการงาน แต่พี่ต้อมไม่เคยลืมความผูกพันในหมู่ญาติพี่น้องเลย

พี่ต้อมเป็นน้อง เป็นพี่ และเป็นอาที่น่ารักของญาติทุกคน ในวงสนทนา พี่ต้อมจะเป็นคนคุยสนุก ท่ามกลางเสียงหัวเราะ ทำให้หลานเล็ก ๆ ต้องเข้ามานั่งร่วมวงด้วยความสงสัยว่า ผู้ใหญ่คุยอะไรกัน หัวเราะกันได้เสียงดัง ครึกครื้น แม้นว่าพี่ต้อมป่วย ก็ไม่แสดงอาการอ่อนเพลีย มาให้พี่น้องเป็นห่วงกังวลใจ หลาน ๆ บอกเจออาต้อมทีไร ก็จะเล่าเรื่องราวต่าง ๆ อย่างสนุกสนานให้หลานได้ยิ้มหัวเราะทุกที

พี่ต้อมเป็นคนรักครอบครัวมาก โดยเฉพาะภรรยาและลูก คือ น้องตาและน้องเต้

พี่น้องและหลาน ๆ แม้จะอาลัยรักพี่ต้อมสักเพียงใด แต่ก็ต้องยอมรับในวัฏสงสาร พร้อมทั้งอธิษฐาน ขอให้พี่ต้อมไปสู่สุคติในสัมปรายภพข้างหน้า ด้วยความสว่าง สงบ และมีความสุขด้วยเทอญ

ด้วยรักจากใจ
สิณีย์-สิริลักษณ์-จิตติ สุวรรณิก
ครอบครัว น.พ.สุจิตต์- อรวรรณ สุวรรณิก
ทองอยู่ สุวรรณิก
ดร.ร่มโพธิ์-พัชรวีร์ สุวรรณิก

## แด่น้องต้อมที่น่ารักและอารมณ์ดี

หลังจากได้รับทราบข่าวการจากไปของน้องต้อมหรืออาต้อมของหลาน ๆ พวกเรารู้สึกเสียดายที่ไม่มีโอกาสจะได้เจอน้องต้อมของพี่แอ๊วและอาต้อมของหลาน ๆ อีก น้องต้อมเป็นน้องที่น่ารักและอารมณ์ดีใครได้พูดคุยด้วยจะมีความรู้สึกมีความสุขและเรียกเสียงหัวเราะได้เสมอ ขอให้ความดีและผลบุญที่น้องต้อมได้ทำไว้ ช่วยให้น้องต้อมมีความสุข และผลบุญกุศลที่น้องต้อมได้ทำไว้ช่วยน้องต้อมให้ได้ไปสู่สรวงสวรรค์ และชาติภพที่ดี

ถ้าชาติหน้ามีจริง ขอให้น้องต้อมได้มาเป็นญาติกันอีก

ด้วยรักและอาลัย
พี่แอ๊ว อรวรรณ แวค วรเศรษฐ วิน อัตตาพร และเจมส์ จักรธร สุวรรณิก

## แด่พี่ต้อม จากจู

เมื่อระลึกถึงพี่ต้อม ภาพความทรงจำแรก ๆ ที่ผุดขึ้นมาในความคิดของจูเอง คือเทศกาลสารทจีนและตรุษจีนของทุกปี จะเป็นวันที่พี่น้องมารวมตัวกัน ที่บ้านโรงงาน ซึ่งเป็นชื่อเรียกบ้านที่เราเติบโตมาด้วยกัน เพื่อไหว้ทำความเคารพบรรพบุรุษ ได้แก่ เตี่ยไพศาล และแม่เม้ง กัลยาพิเชฏฐ์ เราพี่น้องรวมทั้ง เขย สะใภ้ และหลาน ๆ ก็จะมาพร้อมหน้ากัน รวมถึงหม่วย (น้องสาวคนเล็ก) จะมาพร้อมกับพี่ต้อม และหลานเต้ อย่างสม่ำเสมอ ซึ่งบ้านเราถือธรรมเนียมปฏิบัติเช่นนี้มานับสิบปี หลังจากนั้นพวกเราก็จะรับประทานอาหารร่วมกัน โดยมีเฮียเช้งพี่ชายคนโต ผู้เป็นเสมือนศูนย์รวมใจของน้องๆ เฮียขี่พี่ชายคนรอง และเฮียเปี๊ยกพี่ชายคนที่สาม เจ้เกียงพี่สาวคนโต รวมถึงน้องสาวอีกสองคน รวมทั้งเขย สะใภ้ และหลาน ๆ นั่งรับประทานและพูดคุยเรื่องราวต่าง ๆ บนโต๊ะอาหาร

สำหรับจูแล้ว มื้ออาหารในเทศกาลเหล่านี้ช่างเป็นมื้ออาหารที่แสนพิเศษ เพราะนอกจากฝีมือการทำอาหารที่แสนอร่อยที่มีพี่สะใภ้ (ซ้อสุข) เป็นแม่ครัวหลัก เราพี่น้องก็จะนำอาหารที่ตนเองตั้งใจปรุง หรือจัดหามาอย่างดีมาทานร่วมกัน โดยเมนูสุดโปรดของพี่ต้อมคือ เส้นหมี่เตี่ยวผัดฝีมือซ้อสุข และหอยจ๊อเนื้อปูก้อนฝีมือของจูเอง ระหว่างรับประทานอาหาร เรามักนั่งพูดคุยในประเด็นที่แตกต่างหลากหลาย ทั้งเรื่องราวเก่าก่อนในอดีต สมัยที่ยังเป็นเด็ก รวมไปถึงเรื่องการเมือง สังคม เศรษฐกิจ ทั้งในระดับประเทศและระดับโลก รวมถึงข่าวสารบ้านเมืองเรื่องราวทั่ว ๆ ไป โดยผู้นำประเด็นหัวข้อบทสนทนาบนโต๊ะอาหาร มักนำโดยเฮียเช้งและพี่ต้อม ในมุมมองของจูเอง พี่ต้อมมักให้ความคิดเห็น และความรู้ที่น่าสนใจโดยเฉพาะอย่างยิ่งเรื่องเศรษฐกิจ การเมือง โดยมักสอดแทรกเกร็ดความรู้อย่างสม่ำเสมอ เป็นการเพิ่มพูนความรู้และได้เห็นมุมมองที่หลากหลาย ซึ่งบางครั้งเราอาจมีความเห็นแตกต่างกัน แต่เป็นการแลกเปลี่ยนประสบการณ์ในต่างมุมมอง ต่างสาขาอาชีพที่เรามีความรู้และความถนัดในคนละด้าน แต่เป็นบรรรยากาศการแลกเปลี่ยนที่ช่างกลมกล่อมลงตัว สนุกสนานปนอารมณ์ขบขันบ้างในบางโอกาส

ก่อนที่พี่ต้อมจะได้จากพวกเราไป จูได้มีโอกาสไปเยี่ยมครั้งสุดท้ายช่วงตอนกลางวันของวันที่ 24 กรกฎาคม 2567 เพื่อขออโหสิกรรมรวมถึงกล่าวคำอำลา และได้ทราบข่าวว่าพี่ต้อมได้จากไปในช่วงค่ำของวันนั้น ซึ่งเมื่อเขียนถึงตรงนี้ ภาพความทรงจำข้างต้นได้ย้อนกลับมา จูไม่สามารถกลั้นน้ำตาได้ เมื่อระลึกนึกถึงวันวานเวลาเก่า ๆ คงเหลือเพียงแต่ความทรงจำเท่านั้น

กุศลกรรมใดที่เป็นคุณงามความดี ซึ่งพี่ต้อมได้ทำไว้เมื่อครั้งยังมีชีวิตอยู่  ขอได้โปรดมาเป็นพลัง อำนวยผลดลบันดาล ส่งดวงวิญญาณพี่ต้อมไปสู่สุขคติในสัมปรายภพด้วยเทอญ

ด้วยความเคารพรัก และคิดถึง
จู ศุภวรรณ ช่วยประสาทวัฒนา

## บันทึกความทรงจำถึงพี่ต้อม

ความรู้สึกครั้งแรกที่ได้รู้จักพี่ต้อม พี่ต้อมดูภูมิฐาน มีความรู้ความสามารถ ใจดีมาก ๆ เป็นกันเอง พูดคุยสนุก และร้องเพลงเพราะมาก ๆ ในตัวพี่ต้อมมีพลังบวกมาก ตวนรู้สึกดีใจกับน้องสาวที่ได้พบรักกับพี่ต้อม พี่ต้อมเกิดในวงศ์ตระกูลที่ดี มีความรู้ ความสามารถ ใจดี คอยแนะนำสิ่งดี ๆ ให้ตลอดและหลายครั้งพี่ต้อมพาไปทานอาหารในโรงแรมหรู ๆ และร้านอาหารฝรั่ง ซึ่งตวนก็ไม่คุ้นเคยมาก่อน ทำให้ตื่นตาตื่นใจเป็นอย่างมาก ได้ทานอาหารอร่อย บรรยากาศหรูหราสุด ๆ ตวนรู้สึกขอบคุณพี่ต้อมมาก ๆ ที่เปิดโอกาสให้ได้มีประสบการณ์เหล่านั้น (อาหารมื้อนั้นน่าจะแพงมาก ๆ)

หลังจากพี่ต้อมได้แต่งงานกับตาแล้ว พี่ต้อมเป็นพี่ที่ดีเสมอต้นเสมอปลาย คอยช่วยเหลือและให้คำแนะนำกับธุรกิจของพี่ชายเป็นอย่างดีมากมาตลอด ตวนขอขอบคุณแทนพี่ชายด้วยค่ะ

ในเดือนธันวาคม ปี 2566 ตวนดีใจมากที่ได้ต้อนรับ พี่ต้อม ตา และหลานเต้ ซึ่งมาร่วมงานทำบุญปั๊มของตวน ในวันนั้นพี่น้องหลาย ๆ คนมาร่วมงานบุญกัน ญาติทุกคนดูมีความสุข ซึ่งตวนเห็นพี่ต้อมมีความสุขมาก (คิดถึงบรรยากาศในวันนั้นและคิดถึงพี่ต้อมเลยค่ะ)

พี่ต้อมได้เป็นแบบอย่างที่ดีให้เห็นในเรื่องของครอบครัว พี่ต้อมดูแลครอบครัวเป็นอย่างดี พร้อมกับผลิตเมล็ดผลที่ดี มีคุณภาพจนสมบูรณ์แบบในทุกด้าน แล้วก็หว่านเมล็ดผลนั้นลงสู่สังคม ผลิตผลที่ดีนั้นได้เจริญเติบโต ได้นำความร่มเย็นและสิ่งที่ดีมาสู่ครอบครัว ญาติพี่น้องวงศ์ตระกูลและสังคมที่เมล็ดผลนั้นเข้าไปเกี่ยวข้อง เมล็ดผลนั้นก็คือนายสุพริศร์ สุวรรณิก หรือหลานเต้ นั่นเอง

ด้วยรักและเคารพพี่ต้อมเสมอ
ตวน พัสรัฐ กัลยาพิเชฎฐ์

## อาลัยเตี๋ยวต้อม...แด่ความทรงจำที่งดงาม

ครอบครัวเรารู้จัก อาต้อม คุณนพพร สุวรรณิก เนื่องด้วยอาต้อมได้แต่งงานกับโกหม่วยซึ่งเป็นอาคนเล็ก จึงมีศักดิ์เป็นอาเขย เราเรียกอาต้อมตามลำดับญาติจีนแต้จิ๋วว่า เตี๋ยวต้อม (บางสำเนียงเรียก เตี๋ย)

ในชีวิตหนึ่งเราพบปะเจอคนมากมาย บางคนแค่รู้จัก ผ่านมาและก็ผ่านไป แม้แต่ญาติบางคนเราก็เพียงแค่ทักทายกันตามธรรมเนียมและมารยาท มีเพียงไม่กี่บุคคลที่จะมีอิทธิพลทางด้านความคิดและการใช้ชีวิตของเรา ซึ่งเตี๋ยวต้อมเป็นหนึ่งในบุคคลนั้น

เนื่องด้วยเตี๋ยวต้อมมีภารกิจหลากหลาย เวลาจึงเป็นสิ่งที่หายากและต้องจัดสรรให้ดี แต่เกือบทุกครั้งที่มีการรวมญาติ ตรุษจีน สารทจีน เชงเม้ง และวันทำบุญของอากง อาม่า เราจะเจอเตี๋ยวต้อมพร้อมรอยยิ้มที่บ้านมาบแค นครปฐมเสมอ  การที่เตี๋ยวต้อมให้ความสำคัญในสิ่งนี้ทำให้เราได้เรียนรู้ถึงความใส่ใจและการเคารพในคู่ครองและครอบครัวของคู่ครอง และการมาพบปะกันบ่อยครั้งยังเป็นการเปิดโอกาสให้หลาน ๆ และครอบครัวของเราได้ทำความสนิทสนมอีกด้วย

เตี๋ยวต้อมดูเป็นผู้ใหญ่ใจดีทำให้การที่จะเข้าไปคุยด้วยเป็นไปอย่างสะดวกและสบายใจ เราจึงได้เรียนรู้ถึงการไม่ถือตัว การพูดคุยอย่างเป็นกันเอง มีความสุข มีเสียงหัวเราะ ในขณะเดียวกันจะได้กำลังใจ ได้สาระและได้ข้อคิดอันเป็นประโยชน์กลับมาด้วยเสมอ

เตี๋ยวจะชอบคุยกับคุณพ่อเช้งของเราทุกครั้งที่มีโอกาสและเป็นอีกสิ่งหนึ่งที่ได้เรียนรู้จากเตี๋ยวต้อมในวงสนทนานั่นคือ การบริหารจัดการความขัดแย้ง ไม่ใช่ทุกครั้งในวงสนทนาระหว่างเครือญาติจะเห็นไปในทางเดียวกัน แต่เตี๋ยวเป็นคนที่รับฟังอย่างตั้งใจและใจเย็น พอคู่สนทนาเสนอประเด็นจบ ถ้าเตี๋ยวต้อมมีข้อโต้แย้งจะทำอย่างสุภาพและมีเหตุผล โดยไม่ทำให้คู่สนทนารู้สึกเหมือนถูกรุกหรือถูกกดดัน  เตี๋ยวต้อมจะสื่อสารกลับไปแบบไม่อวด ไม่พูดข่ม ไม่พูดให้เกิดความบาดหมางหรือความขุ่นเคืองในการสนทนา แต่ข้อความที่ต้องการจะสื่อกลับได้ถูกส่งไปยังคู่สนทนา ซึ่งเป็นแบบอย่างในการบริหารจัดการในวงสนทนาที่ดีและน่าประทับใจทุกครั้ง

เตี๋ยวต้อมเป็นนักธุรกิจที่ประสบความสำเร็จ อีกทั้งมีเพื่อนมากมายทั้งในภาครัฐและเอกชน มีความรู้ในหลากหลายด้าน บ่อยครั้งที่ครอบครัวเราจะไปขอคำปรึกษา โดยครอบครัวเราได้รับความเอ็นดูอยู่เสมอ ไม่เคยได้รับคำปฏิเสธเลยแม้แต่ครั้งเดียว ทุกครั้งจะเป็นไปด้วยความเต็มใจและจริงใจ ครอบครัวเราจะได้คำแนะนำที่ดี ทั้งวิธีการแก้ปัญหาหรือการรับมือกับปัญหาให้จบไปอย่างเรียบร้อยสมบูรณ์ เราสามารถรับรู้ถึงความเมตตา ความกรุณาของเตี๋ยวเสมอ

ช่วงปีหลัง ๆ เตี๋ยวต้อมมางานรวมญาติน้อยลง จนก่อนจะถึงความสูญเสียในครั้งนี้ ครอบครัวเราได้มีโอกาสไปกราบขอบคุณและกราบลาเตี๋ยวต้อม ทั้งนี้ ความทรงจำของเตี๋ยวต้อมจะยังคงอยู่กับครอบครัวเราเสมอ เราจะระลึกถึงเสียงหัวเราะ รอยยิ้ม และคำพูดที่เป็นกำลังใจ เตี๋ยวต้อมได้สอนเราถึงความสำคัญของสถาบันครอบครัว ความรัก ความเมตตา และความกรุณา ครอบครัวเราจะเก็บความทรงจำของ “ผู้ชายสูบไปป์ขับปอร์เช่” คนนี้ไว้ในใจตลอดไป

ด้วยรักและอาลัยยิ่ง
กิติมา (ปุ๋ย) + เศรษฐพล (เอิร์ธ) + กัญญาลักษณ์ (มี่)

## แด่เตี๋ยวต้อม

ในช่วงเวลานี้ที่หลานต้องจากลากับเตี๋ยวต้อม ผู้ที่เต็มไปด้วยความร่าเริง และผู้ที่มอบความสุขให้กับคนรอบข้างได้เสมอ น้ำเสียงอันสุขุม เสียงหัวเราะอันกังวาน ยังคงกึกก้องอยู่ในหัวใจของหลานอยู่มิคลาย

คงไม่มีคำใดที่สามารถบรรยายถึงความเสียใจและความคิดถึงได้อย่างแท้จริง

ความเมตตากรุณา ความมีชีวิตชีวา และรอยยิ้มของเตี๋ยวต้อมเป็นสิ่งที่หลานจะจดจำไปตลอด ความรัก ความอบอุ่น และกำลังใจที่เตี๋ยวต้อมมอบให้จะคงอยู่ในหัวใจของหลานตลอดไป

ขอให้เตี๋ยวต้อมพักผ่อนอย่างสงบในที่ที่สงบสุข และโปรดรับรู้ว่า ความทรงจำดี ๆ รวมถึงแบบอย่างการทำความดีที่เตี๋ยวต้อมสร้างไว้จะเป็นพลังใจให้หลานก้าวเดินต่อไป และคำสัญญาที่หลานให้ไว้กับเตี๋ยวต้อม หลานจะรักษาไว้สุดหัวใจครับ

รักและเคารพเสมอไป
ขจรศักดิ์ กัลป์ยาพิเชฏฐ์

## เตี๋ยวต้อมผู้รอบรู้ของหลาน

ขอบคุณเตี๋ยวต้อม ที่ให้ความรัก ความห่วงใย สอนแนะนำความรู้การทำธุรกิจ การดำเนินชีวิต ให้กว้างใหญ่

ขอบคุณที่รักและใส่ใจหลานเหมือนคนในครอบครัวใกล้ชิด อยากให้เตี๋ยวต้อมพักผ่อนให้สบายใจ ความรู้และโอกาสต่าง ๆ ที่เตี๋ยวได้ให้ไว้ จะนำไปเป็นข้อคิดในการดำเนินชีวิตให้ดีและประสบความสำเร็จ

อาลัยยิ่ง
ครอบครัวจองศักดิ์ (ป๋อง)

## อาลัยเตี๋ยวต้อม

ด้วยความเคารพรักเตี๋ยวต้อม คุณอานพพร สุวรรณิก

ครอบครัวเราเคารพรักเตี๋ยวต้อมและครอบครัวของท่านจากใจจริง เตี๋ยวต้อมเป็นบุคคลที่เก่ง มากความสามารถ และมีเสียงหัวเราะที่ทำให้บรรยากาศวันรวมญาติ ไม่ว่าจะเป็นเทศกาลตรุษจีน สารทจีน วันปีใหม่ เต็มไปด้วยเสียงหัวเราะ มีความผ่อนคลายและมีความทรงจำที่ดี

การรวมญาติในแต่ละครั้งนอกเหนือจากวงสนทนาของอาแปะ อาเจ๊ก อาโกแล้ว เตี๋ยวต้อมมักจะรวมทีมหลาน ๆ หากิจกรรมสนุก ๆ มาให้ทำ เช่น การแข่งสร้างคำภาษาอังกฤษ ด้วยกิจกรรมนี้เชื่อว่าหลานหลาย ๆ คน มีท่านเป็นบุคคลต้นแบบที่เราอยากพัฒนาความสามารถทางด้านภาษาอังกฤษให้เก่งเหมือนกับท่าน

เตี๋ยวต้อมเป็นเสมือนทูตวัฒนธรรมที่ผสานวัฒนธรรมยุโรปและวัฒนธรรมจีนทางฝั่งครอบครัวเราเข้าด้วยกัน ท่านเป็นบุคคลเก่งที่มีความสุภาพ จิตใจดี มีความรักความใส่ใจให้กับคนรอบข้างเสมอ

ครอบครัวเราขอขอบคุณเตี๋ยวต้อมที่ท่านมีความรักและความห่วงใยให้กับครอบครัวเราเสมอมา

ไว้อาลัยด้วยความเคารพรัก
หวาน และครอบครัวเตี่ยไช่ขี่ กัลยาพิเชฏฐ์

## อาต้อมผู้เปี่ยมด้วยรอยยิ้ม

ขอแสดงความเสียใจและร่วมไว้อาลัยกับครอบครัว คุณนพพร สุวรรณิก (อาต้อม) ต่อการจากไปอย่างไม่มีวันกลับ ด้วยความเคารพและอาลัยรักอย่างยิ่ง…

ในความทรงจำของพวกเรา เราจะได้พบปะ รวมญาติ กับอาต้อมกันในทุก ๆ ปี และทุกครั้งที่ได้พบ อาต้อมจะมีแต่รอยยิ้มและเสียงหัวเราะ  พวกเราจะได้รับคำแนะนำดี ๆ แนวทางในการดำเนินชีวิต รวมทั้งความคิดที่ล้ำ ทันสมัย และพลังบวกกลับมาเสมอ

อาต้อมเป็นคนใจดี สุภาพมาก ไม่ว่ากับใคร เด็กหรือผู้ใหญ่ ฐานะไหน อาต้อมให้เกียรติทุก ๆ คนเสมอ ถือเป็นความโชคดีของครอบครัวเรามากที่ได้มารู้จัก และรวมเป็นญาติกับอาต้อม อาต้อมจะอยู่ในใจของพวกเราทุกคนตลอดไป

ด้วยรักและอาลัยยิ่ง
ครอบครัวเฮียเปี๊ยก กัลยาพิเชฏฐ์ ภรรยาและลูก ๆ หลาน ๆ

## แด่อาต้อม ผู้มีพระคุณยิ่งในชีวิตของหลาน

อาต้อมคือผู้ที่มีพระคุณยิ่งสำหรับชีวิตเดีย เป็นบุคคลสำคัญของชีวิตเดียเลยก็ว่าได้

อาต้อมทำให้เดียได้มีโอกาสได้รับการศึกษาที่ดี ได้ใช้ชีวิตในสังคมที่ดี พระคุณของอาต้อมในครั้งนั้น ส่งผลดี ๆมากมายกับชีวิตเดีย รวมไปถึงแนวทางการเลี้ยงดูลูกสาวของเดียมาถึงในปัจจุบันเลยค่ะ

เดียระลึกถึงพระคุณอาต้อมตลอดเวลา และคิดว่าสักวันนึง อยากจะไปกราบขอบพระคุณ แต่ต้องมาเสียใจที่ได้แต่คิด แล้วไม่ยอมทำ เพราะแอบเกรงใจ และไม่กล้าขอนัดพบ กลัวจะไปรบกวนเวลา ไม่คิดว่าอาต้อมจะจากไปเร็วขนาดนี้

ขอกราบลาอาต้อมด้วยความเคารพรักยิ่งค่ะ
เดีย วรินทร์ธร กัลยาพิเชฏฐ์

## รำลึกถึงเตี๋ยวต้อมจากหลานตาล

เตี๋ยวต้อมเป็นผู้ที่เปี่ยมด้วยความเมตตา มีจิตใจโอบอ้อมอารี และมีความมุ่งมั่นในการปฏิบัติหน้าที่อย่างเต็มที่ตลอดชีวิตของท่าน

หลานตาลได้รู้จัก พบเจอ และพูดคุยกับเตี๋ยวต้อมอยู่บ่อยครั้ง ในความทรงจำ เตี๋ยวต้อมชอบให้หลานมาเล่นเกมใบ้คำภาษาอังกฤษในทุก ๆ เทศกาลที่ทุกคนได้มารวมตัวกัน พร้อมของขวัญสวย ๆ ตามฉบับของเด็กผู้หญิง เตี๋ยวต้อมมักใจดีกับหลาน ๆ เสมอ ท่านจะมีความน่าเกรงขามแต่มีใบหน้าที่ใจดี ยิ้มแย้มเสมอ

พอหลาน ๆ เริ่มเติบโต ก็แทบไม่ได้มีโอกาสได้เจอเตี๋ยวต้อมอีก ได้เห็นข่าวคราวจากหน้าเฟสบุ๊คของน้องเต้ แม้จะเป็นช่วงวาระสุดท้าย แต่เตี๋ยวยังดูดีเหมือนเดิม ไม่เคยเปลี่ยนไปจากความทรงจำในวัยเด็กเลย

วันนี้หัวใจของเราหนักอึ้ง ความเงียบงันรอบตัวกลับดังก้องด้วยความคิดถึง การจากไปของท่านสร้างความว่างเปล่าที่ไม่อาจเติมเต็ม เรารู้สึกเหมือนโลกทั้งใบหยุดหมุนชั่วขณะ น้ำตาที่ไหลไม่ใช่เพียงความเศร้า แต่เป็นความรู้สึกขอบคุณ ขอบคุณสำหรับทุกช่วงเวลาที่เราได้มีร่วมกัน ทุกคำสอน ทุกการสนับสนุน และความรักที่ท่านมอบให้โดยไม่เคยลังเล

แม้วันนี้เราต้องจากลา แต่ในความทรงจำ ท่านจะยังอยู่เสมอ และในทุกการก้าวเดิน ท่านจะอยู่เคียงข้างในหัวใจของเรา

สุดท้ายนี้ ขอให้เตี๋ยวต้อมได้ไปสู่สุคติในสัมปรายภพ และขอให้ครอบครัวและคนที่รักท่าน ทุกคนได้รับกำลังใจและความสงบสุขในใจ เพื่อก้าวผ่านช่วงเวลาแห่งความสูญเสียด้วยความเข้มแข็งค่ะ

ตาล ชุลีกาญจน์ กัลยาพิเชฏฐ์ และครอบครัว

## แด่ลุงต้อม จากหลานโอ๊คและหลานอาร์ม

“ลุงต้อม” คือชื่อเรียกติดปากของเราสองพี่น้องตั้งแต่จำความได้ ของชายร่างใหญ่ ผู้โอบอ้อมอารี และเปี่ยมไปด้วยเมตตา ถ้านับกันตามศักดิ์แล้ว ลุงต้อมก็คือน้าเขยของพวกเรา แต่ด้วยความอาวุโสทั้งด้านวัยวุฒิและคุณวุฒิ เราสองพี่น้องก็เรียกท่านว่าคุณลุง พวกเราได้รับความเมตตาจากท่านก็เกือบ 40 ปี เท่า ๆ กับอายุของพวกเรา ที่ท่านให้ความเอ็นดูหลานทั้งสองคน ตั้งแต่แรกเกิดแบเบาะจวบจนกระทั่งเป็นหนุ่มใหญ่มีหน้าที่การงานและมีครอบครัว

เราสองพี่น้องขอระลึกถึงท่านในความทรงจำของพวกเรา โดยแบ่งเป็น 3 ช่วงเวลาหลัก ๆ ดังนี้

จากต้นกล้าน้อยในวัยเด็กช่วงประถมศึกษา

เราสองคนพี่น้องอายุห่างกันไม่มากนัก ผู้เฝ้ารอเทศกาลปีใหม่ในทุก ๆ ปี เพราะจะได้รับของขวัญห่อใหญ่ห่อกระดาษของขวัญมาอย่างดีจากห้างสรรพสินค้าชื่อดังในกรุงเทพฯ ซึ่งของขวัญเหล่านั้นมักเป็นของเล่นสุดแสนพิเศษหาซื้อไม่ได้ในนครปฐม ส่งมอบจากมือลุงต้อมและอี้หม่วย (น้องสาวของคุณแม่) ในทุก ๆ ปี ทุกครั้งที่เราสองพี่น้องช่วยกันแกะห่อของขวัญมันช่างเป็นช่วงเวลาที่แสนพิเศษที่รอคอยมาทั้งปี เติมเต็มความสุขในวัยเด็ก ให้มีรอยยิ้ม เป็นความรู้สึกดีใจแบบบอกไม่ถูก เราเล่นและดูแลของเล่นเหล่านั้นเป็นอย่างดี ของเล่นที่ท่านได้มอบให้หากพิจารณาให้ลึกซึ้งแล้วคงมิได้เป็นเพียงการมอบของเล่นให้เด็กน้อยแบบทั่วไป แต่เปรียบเสมือนการเริ่มรดน้ำให้แก่ต้นกล้าน้อยทั้งสอง โดยเราได้เริ่มรับประสบการณ์ใหม่ ๆ ที่มาจากกรุงเทพฯ ค่อย ๆ เรียนรู้ผ่านสิ่งของเหล่านั้น

ตัวอย่างของเล่นที่เราสองพี่น้องจำได้ แม้เวลาจะผ่านมาเกือบ 30 ปี เช่น โต๊ะโกลฟุตบอล รถไฟต่อเป็นราง คล้าย ๆ Thomas train ของเด็ก ๆ สมัยนี้ หุ่นยนต์ประกอบร่างขบวนการ Turbo Ranger หรือแม้กระทั่งของเล่นเสริมพัฒนาการของเด็ก ที่เอาการ์ดคำศัพท์รูดแล้วมีเสียงคำศัพท์ภาษาอังกฤษตามรูปภาพในการ์ด ซึ่งหากย้อนหลังไป 30 ปีที่แล้วของเล่นลักษณะนี้กับเด็กต่างจังหวัด ในสมัยนี้น่าจะใช้คำว่า “ว้าว หรือ จึ้งมาก” ก็คงกล่าวได้ไม่เกินไปนัก

สู่ต้นอ่อนจนเป็นต้นไม้เล็กเมื่อเข้าสู่วัยมัธยมศึกษาจนกระทั่งมหาวิทยาลัย

เมื่อเข้าสู่วัยรุ่น เราสองคนได้มีโอกาสพบลุงต้อมเนือง ๆ ตามเทศกาลรวมญาติ โดยเฉพาะเทศกาลตรุษจีน ที่ทางฝั่งครอบครัวคุณแม่จะได้มาพบปะสังสรรค์กันสม่ำเสมอ ทุกครั้งที่มีโอกาสได้พบท่าน ท่านจะใส่ใจและให้ความสำคัญเรื่องการศึกษาของเราสองคนพี่น้องเสมอ พร้อมให้คำปรึกษาและแนะแนวทางในการศึกษา รวมถึงแบ่งปันและถ่ายทอดประสบการณ์ต่าง ๆ ที่ท่านได้พบผ่านมา ผ่านเรื่องเล่าอันแสนสนุกบนโต๊ะอาหาร พร้อมกับอารมณ์ขันในหลาย ๆ โอกาส เปรียบเสมือนการค่อย ๆ ใส่ปุ๋ย พรวนดินให้ต้นกล้าน้อยเริ่มเติบโตสู่ต้นอ่อนจนกลายเป็นต้นไม้เล็ก

ส่วนตัวแล้วสำหรับพวกเรา ท่านเป็นหนึ่งในแรงบันดาลใจอันสำคัญและเป็นแบบอย่างในเรื่องการศึกษา โดยเฉพาะการให้ทรรศนะ และสนับสนุนให้เราพยามยามสอบเข้าศึกษาต่อในระดับมัธยมในกรุงเทพฯ ให้ได้ ซึ่งเราทั้งสองก็พยายามจนสำเร็จ เราพี่น้องสองคนเดินตามกันจนสามารถสอบเข้าโรงเรียนสวนกุหลาบวิทยาลัยได้ และท่านมักจะแซวอยู่เสมอตามประสานักเรียนโรงเรียนชายล้วน เนื่องจากตัวท่านเองจบการศึกษาจากโรงเรียนกรุงเทพคริสเตียน ซึ่งโรงเรียนของเราเป็นคู่แข่งในศึกฟุตบอลจตุรมิตร  

นอกจากนี้ หลังจากจบการศึกษาระดับมัธยมศึกษาแล้ว ท่านก็เป็นแรงผลักดันสำคัญที่ให้แนวทางการเลือกมหาวิทยาลัยและคณะที่พวกเราสนใจจริง ๆ พร้อมสนับสนุนให้ไปศึกษาต่อในต่างประเทศหากมีโอกาส ซึ่งเราทั้งสองพี่น้องก็โชคดีที่มีคุณพ่อและคุณแม่ผู้ให้การสนับสนุนเรื่องการศึกษาอย่างเต็มที่ จนเราทั้งสองได้ไปศึกษาต่อในต่างประเทศจนสำเร็จดั่งความตั้งใจ

ต้นไม้เล็กเริ่มเติบใหญ่เป็นไม้โตผลิดอกออกผลเมื่อเข้าสู่วัยทำงาน

เมื่อเราทั้งสองคนสำเร็จการศึกษาและได้เริ่มต้นชีวิตการทำงานตามความถนัดและการศึกษาที่ได้รับมา ปฏิเสธไม่ได้เลยว่า ความสำเร็จด้านการศึกษาและหน้าที่การงาน มีลุงต้อมเป็นส่วนสำคัญ ที่ให้ความสำคัญ ให้คำแนะนำ และแนะแนวทางด้านการศึกษามาโดยตลอด โดยโอ๊คได้ทำงานและเติบโตในสายการเงินการธนาคาร ส่วนอาร์มทำงานเข้าสู่สายวิชาชีพทางด้านกฎหมายเป็นข้าราชการอัยการ

อย่างไรก็ตาม โอกาสการได้พบกันของลุงและหลานเริ่มลดลงตามภาระหน้าที่ของพวกเราทั้งสอง กอปรกับปัญหาด้านสุขภาพของลุงต้อมที่เรารับทราบอยู่เนือง ๆ แต่ถึงกระนั้นเราก็ยังมีโอกาสได้พบกันบ้าง และทุกครั้งที่ได้พบกัน ท่านก็ยังให้ความเมตตาและความปรารถนาดีสม่ำเสมอ สอบถามถึงสารทุกข์สุกดิบ หน้าที่การงาน ครอบครัวและยังให้ความเป็นห่วงเอ็นดูไม่เคยเปลี่ยนแปลง และได้มีโอกาสไปเยี่ยมท่านที่โรงพยาบาลก่อนที่ท่านจะจากไปประมาณหนึ่งเดือน ก็ยังได้พูดคุยให้กำลังใจให้ดีขึ้นจากอาการเจ็บป่วย จนกระทั่งช่วงค่ำของวันที่ 24 กรกฎาคม 2567 ได้ทราบข่าวว่าท่านได้ออกเดินทางไกล ภาพและความทรงจำที่มีต่อท่านได้ค่อย ๆ ย้อนกลับมาตามช่วงเวลาที่พวกเราได้ระลึกถึงท่านตามที่ได้กล่าวมาข้างต้น

ขอให้การเดินทางไกลสู่สรวงสวรรค์ของลุงต้อมในครานี้ ด้วยคุณงามความดีที่ท่านได้สั่งสมมาโดยตลอดชีวิต จงเป็นแสงส่องทางพาดวงวิญญาณของท่าน สถิตเสถียรในสัมปรายภพอันสงบสุขตลอดนิรันดร์

ด้วยความเคารพรักและระลึกถึงจากหลานทั้งสองคน
หลานโอ๊ค สุกิจ ช่วยประสาทวัฒนา และ หลานอาร์ม ฉัฐพล ช่วยประสาทวัฒนา
